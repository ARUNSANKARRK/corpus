<doc id="230793" url="https://ml.wikipedia.org/wiki?curid=230793" title="മാർക്ക് ആന്റണി">
മാർക്ക് ആന്റണി

മാർക്കസ് അന്റോണിയസ്, (Marcus Antonius) (83BC January 14– 30BC August 1) ഒരു റോമൻ സൈനിക മേധാവിയും, രാഷ്ട്രീയ നേതാവുമായിരുന്നു. മാർക്ക് ആന്റണി എന്ന പേരിലാണ് ഇദ്ദേഹം ഇംഗ്ലീഷ് സംസാരിക്കുന്ന നാടുകളിൽ അറിയപ്പെടുന്നത്. മാർക്കസ് അന്റോണിയസ് ജൂലിയസ് സീസറിന്റെ ഒരു പ്രധാന രാഷ്ട്രീയ അനുയായിയും സുഹൃത്തുമായിരുന്നു. സീസർ കൊല്ലപ്പെട്ടതിനു ശേഷം ഇദ്ദേഹം ഒക്റ്റാവിയനും, മാർക്കസ് ലെപിഡസുമായി ചേർന്ന് റോമിലെ രണ്ടാം ത്രിമൂർത്തി (triumvirate) എന്നറിയപ്പെടുന്ന ഭരണകൂടം സ്ഥാപിച്ചു. ഏതാണ്ട് ഏകാധിപത്യ സ്വഭാവമുള്ള ഈ ത്രിമൂർത്തി ഭരണകൂടം രണ്ട് അഞ്ച് വർഷ കാലാവധികളിൽ (43 ബി സി മുതൽ 33 ബി സി വരെ) റോമൻ റിപ്പബ്ലിക് ഭരിച്ചു. മാർക്കസ് അന്റോണിയസും ഒൿറ്റാവിയനും തമ്മിലുള്ള അഭിപ്രായ വ്യത്യാസങ്ങൾ കാരണം ഈ ത്രിമൂർത്തി (triumvirate) ഭരണകക്ഷി പിളർന്ന് ഒരു ആഭ്യന്തര യുദ്ധത്തിൽ കലാശിച്ചു. ഈ യുദ്ധത്തിൽ ഒൿറ്റാവിയൻ മാർക്ക് ആന്റണിയെ പരാജയപ്പെടുത്തുകയും, അതിനു ശേഷം ആന്റണിയും കാമുകി ക്ലിയോപാട്രയും ആത്മഹത്യ ചെയ്യുകയുമുണ്ടായി. ഇതിനു ശേഷം ഒൿറ്റാവിയൻ അഗസ്റ്റസ് എന്ന പേരിൽ ആദ്യത്തെ റോമൻ ചക്രവർത്തിയായി അവരോധിക്കപ്പെട്ടു. ആന്റണിയുടെ രാഷ്ട്രീയ ജീവിതവും, അന്ത്യവും റോമിന്റെ ഒരു അർദ്ധ ജനാധിപത്യ റിപബ്ലിക്കിൽ നിന്ന് ചക്രവർത്തി ഭരണത്തിൻ കീഴിലുള്ള സാമ്രാജ്യത്തിലേക്കുള്ള പരിവർത്തനത്തിലെ ഒരു പ്രധാന അധ്യായമാണ്.

പ്രാചീന റോമിലെ ഒരു പ്രബലമായ പ്രഭുകുടുംബമായ അന്റോണിയ കുടുംബത്തിൽ 83 ബി സി യിൽ ജനിച്ചു. പിതാവ് മാർക്കസ് അന്റോണിയസ് ക്രെറ്റിക്കസ് റോമിലെ ഒരു പ്രമുഖ രാഷ്ട്രീയ നേതാവായിരുന്നു. അതേ പേരുള്ള പിതാവിന്റെ പിതാവ് മാർക്കസ് അന്റോണിയസ് (പ്രാസംഗികൻ) ഒരു പ്രമുഖ രാഷ്ട്രീയ നേതാവും, അറിയപ്പെടുന്ന പ്രാസംഗികനുമായിരുന്നു. ആന്റണിയുടെ പിതാവ് റോമൻ റിപ്പബ്ലിക്കിൽ പ്രേറ്റർ (Praetor) പദവി വഹിക്കുന്ന ഒട്ടും കഴിവില്ലാത്ത ഒരുദ്യോഗസ്ഥനായിരുന്നു. സിസറോയുടെ അഭിപ്രായത്തിൽ പദവി ദുരുപയോഗപ്പെടുത്താനുള്ള മിടുക്ക് പോലുമില്ലാത്തത് കൊണ്ടാണ് മാർക്കസ് അന്റോണിയസ് ക്രെറ്റിക്കസ് ആ പദവിയിൽ നിയമിക്കപ്പെട്ടത് ആന്റണിയുടെ മാതാവ് ജൂലിയ റോമിലെ കോൺസൾ (consul) സ്ഥാനം വഹിച്ചിരുന്ന ലുസിയസ് സീസറിന്റെ മകളായിരുന്നു. യൗവനത്തിൽ മാർക്ക് ആന്റണി ഒരു അലസനും സുഖലോലുപനുമായിരുന്നു. അദ്ദേഹം ഒരു കടുത്ത ചൂതുകളിക്കാരനായത്കൊണ്ട് അത്യാവശ്യം കടബാദ്ധ്യതകളുമുണ്ടായിരുന്നു.

ആന്റണിയ്ക്ക് 25 വയസ്സുള്ളപ്പോൾ (58 ബി സി) അദ്ദേഹം തത്ത്വശാസ്ത്രവും, തർക്കശാസ്ത്രവും പരിശീലിക്കാൻ ഏതൻസിൽ പോയി താമസിച്ചു. അവിടെ ചെന്ന് ഒരു വർഷംകഴിഞ്ഞപ്പോൾ സിറിയയുടെ പ്രോകോൺസൽ (governor) ഓലസ് ഗബിനിയസ്, ജുഡിയയുടെ രാജാവായ അരിസ്റ്റോബുലസ് രണ്ടാമനെതിരെ റോമൻ റിപ്പബ്ലിൿ നടത്തിയ യുദ്ധത്തിൽ പങ്കുചേരാൻ ആന്റണിയെ ക്ഷണിച്ചു. ഈ യുദ്ധത്തിൽ ചില പ്രധാന വിജയങ്ങൾ നേടി ആന്റണി ഒരു സൈനിക നേതാവായി പേരെടുത്തു.

54 ബി സി യിൽ ആന്റണി ജൂലിയസ് സീസറിന്റെ അധീനതയിലുള്ള സേനയിൽ ഒരു സൈനിക ഉദ്യോഗസ്ഥനായി ജോലിയിൽ പ്രവേശിച്ചു. ഗോളിലെ (gaul) ഗോത്രങ്ങൾക്കെതിരെയുള്ള ഗാല്ലിക് യുദ്ധങ്ങളിൽ ആന്റണി തന്റെ കഴിവ് വീണ്ടും തെളിയിച്ചു. സീസറിന്റെ ബന്ധു കൂടിയായിരുന്ന ആന്റണി അതോടെ സീസറിന്റെ വിശ്വസ്തനും സുഹൃത്തുമായി. സീസറിന്റെ സ്വാധീനം കാരണം ആന്റണി പടി പടിയായി ഉയർന്ന് 50 ബി സി യിൽ പ്ലീബിയൻ ട്രൈബൂണലായി നിയമിക്കപ്പെട്ടു. സീസർ 50 ബി സി യിൽ തന്റെ പ്രോകോൺസൽ പദവിയുടെ കാലാവധി തീരാറാവുന്ന സമയത്ത് റോമിലെ കോൺസൽ പദവിയ്ക്കുള്ള തിർഞ്ഞെടുപ്പിൽ പങ്കെടുക്കാനുള്ള ഉദ്ദേശം പ്രഖ്യാപിച്ചു. ഇതിനെ റോമൻ സെനറ്റിലെ പോംപിയുടെ നേതൃത്വത്തിലുള്ള ഒരു വിഭാഗം ശക്തിയായി എതിർത്തു. പ്രോകോൺസൽ പദവി രാജി വയ്ച്ച് സൈന്യത്തിന്റെ മേധാവി സ്ഥാനം കൈമാറിയിട്ട് തിരഞ്ഞെടുപ്പിൽ പങ്കെടുത്താൽ മതി എന്ന് അവർ ശഠിച്ചു. പ്രോകോൺസൽ പദവിയിലിരിക്കുമ്പോൾ സീസറിനെതിരെ പദവിയുടെ ഇമ്മ്യൂണിറ്റി (immunity from prosecution) കാരണം നിയമ നടപടികൾ എടുക്കാൻ പറ്റില്ലായിരുന്നു. വിരമിച്ച ശേഷം തനിക്കെതിരെ അഴിമതിയ്ക്ക് അന്വേഷണവും നിയമ നടപടികളുമുണ്ടാവുമെന്ന് സീസറിനറിയാമായിരുന്നു. ഇത് തന്നെ ഒതുക്കാനുള്ള ഒരു ശ്രമമാണെന്ന് മനസ്സിലാക്കിയ സീസർ ആദ്യം പ്ലീബിയൻ ട്രൈബൂണലായ ആന്റണിയുടെ വീറ്റോ ഉപയോഗിച്ച് സീസറിനെ പ്രോകോൺസൾ സ്ഥാനത്ത് നിന്ന് മാറ്റുന്ന സെനറ്റിന്റെ ഉത്തരവ് തടയാൻ ശ്രമിച്ചു. ആന്റണിയുടെ സെനറ്റിൽ വീറ്റോ ഉപയോഗിക്കാൻ ശ്രമിച്ചപ്പോൾ ആന്റണിയെയും, മറ്റൊരു സീസർ സപ്പോർട്ടറെയും പോംപി ബലമായി (നിയമ വിരുദ്ധമായി) സെനറ്റിൽ നിന്ന് പുറത്താക്കി. ഇതോടെ സെനറ്റിന്റെ ഉത്തരവ് ധിക്കരിച്ച് സീസർ തന്റെ സേനയുമായി റൂബിക്കൺ നദി കടന്നു തലസ്ഥാന നഗരിയായ റോമിൽ പ്രവേശിച്ചു. ഇതോടെ 49 ബി സിയിലെ ആഭ്യന്തര യുദ്ധം തുടങ്ങി. പോംപിയും സെനറ്റിലെ ഭൂരിപക്ഷ അംഗങ്ങളും റോം നഗരം വിട്ട് പാലായനം ചെയ്തു. ഇവരെ തുരത്തിക്കോണ്ട് സീസറും പുറകെ പോയി. 

പോംപിയുമായി യുദ്ധം ചെയ്യാൻ പോയ പുറകെ പോയ വേളയിൽ റോമൻ റിപ്പബ്ലിക്കിന്റെ കേന്ദ്ര പ്രവിശ്യയായ ഇറ്റലിയുടെ ഭരണം സീസർ ആന്റണിയെയാണ് ഏൽപ്പിച്ചിരുന്നത്. ഗ്രീസിലെ ഫർസാലസ് എന്ന സ്ഥലത്ത് വച്ച് സീസർ പോംപിയുടെ സേനകളെ അസന്നിഗ്ദമായി തോൽപ്പിച്ചു. പോംപി ഈജിപ്റ്റിലോട്ട് ഓടി രക്ഷപ്പെട്ടു. സീസർ പുറകെ പോയെങ്കിലും ഇതിനിടെ പോംപി വധിക്കപ്പെട്ടു. വിജയശ്രീ ലാളിതനായി റോമിലേയ്ക്ക് മടങ്ങിയ സീസറെ സെനറ്റ് ഡിക്റ്റേറ്ററായി (latin : magistratus extraordinarius) അവരോധിച്ചു. റോമൻ റിപ്പബ്ലിക്കിൽ സർവ അധികാരങ്ങളുമുള്ള ഒരു പദവിയാണ് ഡിക്റ്റേറ്റർ. ആന്റണിയെ സീസർ തന്റെ പ്രധാന സഹായിയായി മാസ്റ്റർ ഒഫ് ഹോർസസ് (latin : Magister Equitum) എന്ന പദവിയിൽ നിയമിച്ചു. റിപ്പബ്ലിക്കിൽ ഡിക്റ്റേറ്റർ കഴിഞ്ഞാൽ രണ്ടാം സ്ഥാനമുള്ള പദവിയാണിത്. അങ്ങനെ എവിടെയെങ്കിലും യുദ്ധം നയിക്കാൻ സീസർ റോം വിട്ട് പോവുമ്പോൾ ഇറ്റലിയുടെ ഭരണം ഏറ്റെടുത്തിരുന്നത് ആന്റണിയായിരുന്നു. ഒരു മികച്ച സൈനിക നേതാവായിരുന്ന ആന്റണി പക്ഷെ രാജ്യഭരണത്തിൽ അത്രയും മിടുക്കില്ലായിരുന്നു. ആന്റണിക്ക് പറ്റിയ ഒരു പിഴവ് കാരണം റോമിൽ ഒരു കലാപമുണ്ടായി നൂറോളം പൗരന്മാർ മരണമടഞ്ഞു. ഇത് കാരണം സീസർ ആന്റണിയെ സർവ തസ്തികകളിൽ നിന്നും നീക്കം ചെയ്തു. ഇവർ രണ്ട് വർഷത്തോളം പരസ്പരം കണ്ടില്ല. പക്ഷെ ഈ അകൽച്ച അധിക കാലം നീണ്ടില്ല, 44 ബി സി യിൽ സീസർ കോൺസലായി തിരഞ്ഞെടുക്കപ്പെട്ടപ്പോൾ രണ്ടാമനായി വീണ്ടും ആന്റണിയെ നിയമിച്ചു. 

ഇടയ്ക്കിടയ്ക്ക് ഉണ്ടാവുന്ന ഉരസലുകൾക്കിടയിലും ആന്റണി സീസറിനോടുള്ള കൂറ് എന്നും നില നിർത്തി. സീസറിന്റെ അതിരുകവിഞ്ഞ രാഷ്ട്രീയ മേൽക്കോയ്മ റോമിലെ ഒപ്റ്റിമേറ്റ് കക്ഷിയിൽ പെട്ട ചിലരെ പരിഭ്രാന്തരാക്കി. സെനറ്റ് പിരിച്ച് വിട്ട് സീസർ രാജാവായി സ്വയം പ്രഖ്യാപിക്കുമെന്ന് അവർ ഭയന്നു. ബ്രൂട്ടസ്, കാസ്സിയസ്, കാസ്കാ എന്നിവരുടെ നേതൃത്വത്തിൽ ഒരു വിഭാഗം സീസറിനെ വധിക്കാനുള്ള ഗൂഡാലോചന തുടങ്ങി. ഈ ഗൂഡാലോചനക്കാരുടെ കൂട്ടത്തിലെ ട്രെബോണിയസ് എന്നോരാൾ ഇടയ്ക്ക് ആന്റണിയുടെ അഭിപ്രായമാരായാൻവേണ്ടി ഒരു തന്ത്രപരമായ സമീപനം നടത്തിയിരുന്നു. കാര്യം മനസ്സിലായ ആന്റണി ട്രെബോണിയസിന് യാതൊരു പ്രോൽസാഹനവും നൽകിയില്ല, പക്ഷെ ഈ സംഭാഷണത്തിന്റെ കാര്യം സീസറെ അറിയിച്ചതുമില്ല. 44 ബി സി മാർച്ച് പതിനഞ്ചാം തീയതി ഈ ഗൂഡാലോചനസംഘം സെനറ്റിന്റെ പോർട്ടിക്കോയിലിട്ട് സീസറെ കുത്തി കൊന്നു. 

സീസറിന്റെ വധത്തിന് ശേഷം ഗൂഡാലോചനക്കാർ സീസറിന്റെ അനുയായികളെയെല്ലാം വധിക്കുമെന്ന് ഭയന്ന് ആന്റണി കുറച്ച് കാലം ഒളിവിൽ പോയി. ഭയപ്പെട്ട പോലെ ഒന്നും സംഭവിക്കാത്ത്പ്പോൾ ആന്റണി റോമിലേക്ക് മടങ്ങി. റോമിലെ സാധാരണക്കാരായ പ്ലീബിയൻ ജനതയുടെ ഇടയിൽ സീസറിന് നല്ല ജനസമ്മതിയുണ്ടായിരുന്നു, ഒരു പറ്റം ആഡ്യ റോമന്മാർ (patricians) സീസറിനെ വധിച്ചു എന്നറിഞ്ഞ് അവർ അതീവ ക്ഷുഭിതരായി. സീസറിന്റെ ശവസംസ്കാര ചടങ്ങിൽ പങ്കെടുത്ത ജനക്കൂട്ടം അക്രമാസക്തമായി നിയന്ത്രണം വിട്ട് ബ്രൂട്ടസിന്റെയും, കാസ്സിയസിന്റെയും ഗൃഹങ്ങളാക്രമിച്ചു. ബ്രൂട്ടസും മറ്റ് ഗൂഡാലോചനക്കാരും റോം വിട്ട് പാലായനം ചെയ്തു ബ്രൂട്ടസിന്റെ നിയന്ത്രണത്തിലുള്ള സിസാല്പീൻ ഗോൾ (Cisalpine Gaul) പ്രവിശ്യയിൽ അഭയം തേടി. ആന്റണിയും മറ്റ് സീസർ അനുയായികളും ജനവികാരം സീസറെ വധിച്ചവർക്കെതിരെ തിരിക്കാൻ പരമാവധി ശ്രമിച്ചു. സ്ഥിതിഗതികൾ കൂടുതൽ കൂടുതൽ വഷളായി അവസാനം ഒരു ആഭ്യന്തര കലഹത്തിൽ കലാശിച്ചു.

സീസറിന്റെ വില്പത്രപ്രകാരം അനന്തരാവകാശിയായത് സീസറിന്റെ പെങ്ങളുടെ മകളുടെ മകനായ ഒക്റ്റാവിയനായിരുന്നു. ഇത് ആന്റണിക്ക് തെല്ല് ഇഛാഭംഗമുണ്ടാക്കിയിരുന്നു, എന്നാലും, ആന്റണി ഒൿറ്റാവിയനും, ലെപിഡസുമായി സഖ്യം ചേരാൻ തീരുമാനിച്ചു. ഇവർ മൂവരും കൂടി ഒരു ത്രിമൂർത്തി സഖ്യമുണ്ടാക്കി സെനറ്റിന്റെ നിയന്ത്രണം ഏറ്റെടുത്തു. സ്ഥാനമൊഴിയാനുള്ള സെനറ്റിന്റെ ആജ്ഞ ധിക്കരിച്ച് ബ്രൂട്ടസും കാസ്സിയസും ഒരു സേന സമാഹരിച്ച് റോമിനെതിരെ വന്നു. ത്രിമൂർത്തി സഖ്യം റോമൻ സേനയുമായി വിമതരെ നേരിടാൻ പുറപ്പെട്ടു. രണ്ട് സേനകളും കിഴക്കൻ മാസിഡോണിയയിലെ ഫിലിപ്പിയിൽ വച്ച് ഏറ്റ്മുട്ടി. ഫിലിപ്പിയിൽ വച്ച് സേനകൾ തമ്മിൽ രണ്ട് സംഘട്ടനങ്ങൾ നടന്നു. ആദ്യത്തെ സംഘട്ടനത്തിൽ (first battle of Philippi) ഒക്റ്റാവിയന്റെ സേന ബ്രൂട്ടസിനെ നേരിട്ടു, ആന്റണി കാസ്സിയസിന്റെ സേനയെ നേരിട്ടു. ഈ സംഘട്ടനത്തിൽ ആന്റണി കാസ്സിയസിനെ തോല്പിച്ചു, ബ്രൂട്ടസ് ഒക്റ്റാവിയന്റെ സേനയെ തുരത്തി. കാസ്സിയസ് ബ്രൂട്ടസിന്റെ സേനയും തോറ്റു എന്നൊരു തെറ്റായ വാർത്ത കേട്ടു നിരാശിതനായി ആത്മഹത്യ ചെയ്തു. രണ്ടാമത്തെ ഫിലിപ്പി സംഘട്ടനത്തിൽ (second battle of Philippi) ത്രിമൂർത്തി സഖ്യത്തിന്റെ സേന ബ്രൂട്ടസിന്റെ സേനയുടെ മേൽ നിർണ്ണായക വിജയം നേടി. പരാജയം മുന്നിൽ കണ്ട് ബ്രൂട്ടസ് ആത്മഹത്യ ചെയ്തു. ഇതിന് ശേഷം ത്രിമൂർത്തി സഖ്യം റോമൻ റിപ്പബ്ലിക്കിനു മേലുള്ള അവരുടെ അധികാരം ഉറപ്പിച്ചു. റോം നഗരവും, റോമൻ ഇറ്റലിയുടെയും ഭരണം ഒക്റ്റാവിയൻ ഏറ്റെടുത്തു. പടിഞ്ഞാറൻ പ്രവിശ്യകൾ ലെപിഡസിന്റെ ഭരണത്തിലും, കിഴക്കൻ പ്രവിശ്യകൾ ആന്റണിയുടെ കീഴിലുമായി. ത്രിമൂർത്തി സഖ്യത്തിന്റെ എതിരാളികൾക്കെതിരെ കർശന നടപടികളുണ്ടായി അനേകം പേരെ വധ ശിക്ഷയ്ക്ക് വിധിക്കയും അവരുടെ വസ്തുവകകൾ കണ്ടുകെട്ടുകയും ചെയ്തു.
സീസറിന്റെ പഴയ കാമുകിയായ ക്ലിയോപാട്രയെ ആന്റണി ഇപ്പോഴത്തെ തുർക്കിയിലുള്ള റ്റാർസസ് എന്ന പട്ടണത്തിലേക്ക് വിളിച്ച് വരുത്തി. അവിടെ വച്ച് അവർ തമ്മിൽ സഖ്യത്തിലായി. ക്ലിയോപാട്ര ആന്റണിയുടെ കാമുകിയായി. ക്ലിയോപാട്ര അലക്സാൻഡ്രിയയിലോട്ട് മടങ്ങിയപ്പോൾ ആന്റണിയും കൂടെപ്പോയി. 41 ബി സി യിലെ ശിശിരകാലം ആന്റണി ക്ലിയോപാട്രയോടൊപ്പം ഈജിപ്റ്റിൽ ചിലവഴിച്ചു. 40 ബി സി യിൽ ഒക്റ്റാവിയനും ആന്റണിയുടെ ഭാര്യ ഫുൾവിയായും തമ്മിലുള്ള ചില രാഷ്ട്രീയ പ്രശ്നങ്ങൾ കാരണം ആന്റണിക്ക് റോമിലേക്ക് മടങ്ങേണ്ടി വന്നു. ഇതിനിടെ ഫുൾവിയായെ ഒക്റ്റാവിയൻ ഗ്രീസിലെ സിക്യോണിലേക്ക് (Sicyon) നാടുകടത്താൻ ആജ്ഞാപിച്ചിരുന്നു. അങ്ങോട്ടുള്ള യാത്രാ മധ്യെ ഫുൾവിയ മരണമടഞ്ഞു. റോമിലെത്തിയ ആന്റണി ഒക്റ്റാവിയനുമായി സന്ധി ചെയ്തു, 40 ബി. സി. യിൽ ഒക്റ്റാവിയന്റെ സഹോദരി ഒക്റ്റാവിയയെ കല്യാണം കഴിച്ചു. 
42 ബി സി യിൽ നടന്ന ഫിലിപ്പിയിലെ ആഭ്യന്തര യുദ്ധത്തിൽ ബ്രൂട്ടസിനെയും കാസ്സിയസിനെയും പിന്തുണച്ച പാർത്തിയൻ സാമ്രാജ്യം പക്കോറസ് ഒന്നാമന്റെ കീഴിൽ 40 ബി സി യിൽ റോമൻ പ്രവിശ്യയായ സിറിയയും പിന്നീട് ഏഷ്യാമൈനർ മുഴുവനും പിടിച്ചടക്കി, ജുഡിയയുടെ രാജാവായി ആന്റിഗോണസിനെ സ്ഥാപിച്ചു. പക്കോറസിനെ നേരിടാൻ ആന്റണി തന്റെ സേനാ നായകനായ പുബ്ലിയസ് വെന്റിഡിയസിനെ അയച്ചു. വെന്റിഡിയസ് പാർത്തിയൻ സേനയെ ഏഷ്യാ മൈനറിൽ നിന്ന് തുരത്തി. യുദ്ധത്തിൽ പക്കോറസ് കൊല്ലപ്പെട്ടു. ഈ ആക്രമണത്തിനു പ്രതികാരമെന്നോണം ആന്റണി പാർത്തിയൻ സാമ്രാജ്യം ആക്രമിക്കാൻ പദ്ധതിയിട്ടു. ഇതിന് ഒക്റ്റാവിയൻ വാഗ്ദാനം ചെയ്ത സേന പല പ്രശ്നങ്ങൾ കാരണം ഇറ്റലിയിൽ തന്നെ നിന്നു പോയി. ഒടുവിൽ തന്റെ പാർത്തിയൻ പദ്ധതിയിൽ ഒക്റ്റാവിയന്റെ പിന്തുണയിൽ സംശയം തോന്നിത്തുടങ്ങിയ ആന്റണി അലക്സാൻഡ്രിയയിൽ ചെന്ന് ക്ലിയോപാട്രയുടെ സഹായം തേടി. സേന സംഘടിപ്പിക്കാനുള്ള പണം ക്ലിയോപാട്ര നൽകി. ഒരു ലക്ഷം വരുന്ന സേനയുമായി ആന്റണി ജെറുസലേം പിടിച്ചടക്കി ഹെറോദിനെ ജുഡിയയിലെ രാജാവാക്കി. പിന്നീട് ആന്റണി പാർത്തിയയെ ആക്രമിച്ചു. ഈ ആക്രമണം വൻ പരാജയമായിരുന്നു, സേനയുടെ കാൽ ഭാഗവും നഷ്ടപ്പെട്ട് ആന്റണിക്ക് പാർത്തിയയിൽ നിന്ന് പിൻവാങ്ങേണ്ടി വന്നു.

ഇതിനിടെ റോമിൽ ത്രിമൂർത്തി ഭരണകൂടം ഇല്ലാതായി. ഒക്റ്റാവിയൻ ലെപിഡസിനെ രാജി വയ്പ്പിച്ചു ഏതാണ്ട് ഏകാധിപതിയായി ഭരിച്ചു തുടങ്ങി. ഒക്റ്റാവിയൻ ബ്രൂട്ടസിന്റെയും , കാസ്സിയസിന്റെയും ശക്തി കേന്ദ്രങ്ങളായിരുന്ന കുലീന റോമാക്കാരെ (patricians) പ്രീണിപ്പിച്ചു തന്റെ വശത്താക്കാനുള്ള ശ്രമങ്ങൾ തുടങ്ങി. അലക്സാൻഡ്രിയയിൽ കഴിയുന്ന ആന്റണിയെ ഒക്റ്റാവിയൻ പരസ്യമായി വിമർശിക്കാനും തുടങ്ങി. ഭാര്യയെ റോമിൽ ഉപേക്ഷിച്ചു ക്ലിയോപാട്രയോടൊപ്പം കഴിയുന്നു. റോമൻ രീതികൾ ഉപേക്ഷിച്ച് ഒരു ഈജിപ്ഷ്യനെപ്പോലെ ജീവിക്കുന്നു എന്നൊക്കെയായിരുന്നു ഈ ആരോപണങ്ങൾ. പലതവണ ആരോപണങ്ങൾക്ക് മറുപടി പറയാൻ ആന്റണിയെ റോമിലേക്ക് വിളിപ്പിച്ചു, പക്ഷെ ആന്റണി പോയില്ല. വീണ്ടും ഈജിപ്ഷ്യൻ പണവുമായി സേന സമാഹരിച്ച് ആന്റനി അർമേനിയ ആക്രമിച്ചു. ഈ ആക്രമണം വിജയിച്ചു, അതിനു ശേഷം അലക്സാൻഡ്രിയയിൽ നടന്ന വിജയാഘോഷ ചടങ്ങിൽ വച്ച് ആന്റണി ഒക്റ്റാവിയനുമായുള്ള സഖ്യം അവസാനിച്ചു എന്ന് പ്രഖ്യാപിച്ചു. ആന്റണിയുടെ നിയന്ത്രണത്തിലുള്ള പ്രദേശങ്ങൾ അദ്ദേഹം മക്കൾക്കായി വീതിച്ചു കൊടുക്കുന്ന പ്രഖ്യാപനവും നടത്തി. ഇതിന്റെ കൂട്ടത്തിൽ ക്ലിയോപാട്രയിൽ സീസറിന് ജനിച്ച കൈസാരിയൊണെ (Caesarion) സീസറിന്റെ അനന്തരാവകാശിയും ക്ലിയോപാട്രക്കോപ്പം ഈജിപ്റ്റിന്റെ രാജാവായും പ്രഖ്യാപിച്ചു. ഇത് ഒക്റ്റാവിയന് ഒട്ടും സ്വീകാര്യമായിരുന്നില്ല, സീസറിന്റെ അനന്തരാവകാശി എന്നതായിരുന്നു ഒക്റ്റാവിയന്റെ സർവ അധികാരങ്ങളുടെയും സ്രോതസ്സ്, ആന്റണിയുടെ ഈ പ്രഖ്യാപനം ഒരു വലിയ ഭീഷണിയായി ഒക്റ്റാവിയൻ കണ്ടു. 

33 ബി സി യിൽ ത്രിമൂർത്തി ഭരണകൂടത്തിന്റെ രണ്ടാമത്തെ അഞ്ച് വർഷ കാലാവധി അവസാനിച്ചു. സെനറ്റ് പിന്നീടത് പുതുക്കിയില്ല. രണ്ട് വശത്തു നിന്നും ആരോപണങ്ങൾ ഒഴുകി. അലക്സാൻഡ്രിയയിൽ നിന്ന് ആന്റണി ഒക്റ്റാവിയന്റെ പെങ്ങൾ ഒക്റ്റാവിയയിൽ നിന്നുള്ള വിവാഹമോചനം അറിയിച്ചു. ഒക്റ്റാവിയൻ നിയമവിരുദ്ധമായി അധികാരം കൈയടക്കിയെന്നും ആ ഭരണത്തിന് യാതൊരു നിയമ സാധുതയും ഇല്ലെന്ന് ആന്റണി പ്രഖ്യാപിച്ചു. മറുപടിയായി ഒക്റ്റാവിയൻ ആന്റണിയുടെ മേൽ രാജ്യദ്രോഹ കുറ്റം ചുമത്തി. പ്രവിശ്യകളുടെ ഭരണം നിയമവിരുദ്ധമായി കൈയടക്കി വയ്ക്കുക, സെനറ്റിന്റെ അനുവാദമില്ലാതെ അന്യ രാജ്യങ്ങളെ ആക്രമിക്കുക എന്നിവയായിരുന്നു ആന്റണിയുടെ മേൽ ചുമത്തപ്പെട്ട കുറ്റങ്ങൾ. 32 ബി സി യിൽ സെനറ്റ് ആന്റണിയെ സർവ അധികാരങ്ങളിൽ നിന്നും നീക്കി ഈജിപ്റ്റിനെതിരെ യുദ്ധം പ്രഖ്യാപിച്ചു. 31 ബി സി യിൽ റോമും ഈജിപ്റ്റും തമ്മിലുള്ള യുദ്ധം തുടങ്ങി. യുദ്ധം നയിച്ചത് ഒക്റ്റാവിയന്റെ പ്രധാന സേനാനായകൻ മാർക്കസ് അഗ്രിപ്പയായിരുന്നു. യുദ്ധത്തിൽ ഒക്റ്റാവിയന്റെ സേന നിർണായകമായ വിജയങ്ങൾ നേടി ഈജിപ്റ്റിൽ പ്രവേശിച്ചു. അന്ത്യം മുന്നിൽ കണ്ട ആന്റണി ആത്മഹത്യ ചെയ്തു. കുറച്ച് ദിവസങ്ങൾ കഴിഞ്ഞ് ക്ലിയോപാട്രയും ആത്മഹത്യ ചെയ്തു. കൈസാരിയൊണെയും (Caesarion), ആന്റണിയുടെ മൂത്ത മകൻ ( മൂന്നാൻ ഭാര്യ ഫുൾവിയയുടെ മകൻ) മാർക്കസ് അന്റോണിയസ് ആന്റില്ലസിനെയും ഒക്റ്റാവിയൻ വധ ശിക്ഷയ്ക്ക് വിധിച്ചു. ആന്റണിയുടെ മറ്റുള്ള മക്കളെ (ക്ലിയോപാട്രയിൽ ജനിച്ച മക്കൾ ഉൾപ്പെടെ) ഒക്റ്റാവിയൻ വെറുതെ വിട്ടു. വിജയശ്രീ ലാളിതരായി റോമിലേക്ക് മടങ്ങിയ ഒക്റ്റാവിയനെയും, മാർക്കസ് അഗ്രിപ്പയെയും സെനറ്റ് കോൺസൾ പദവിയിലോട്ടുയർത്തി. 

ആന്റണിയുടെ മരണത്തോടെ ഒക്റ്റാവിയൻ റോമിന്റെ അനിഷേധ്യ നേതാവായി. 27 ബി സി യിൽ ഒക്റ്റാവിയൻ റോമൻ സാമ്രാജ്യത്തിന്റെ ചക്രവർത്തിയായി. മനഃപൂർവമല്ലെങ്കിലും ആന്റണിയുടെ പ്രവ്ർത്തികൾ റോമൻ റിപ്പബ്ലിക്കിന്റെ അന്ത്യത്തിന് ഒരു കാരണമായി. പക്ഷെ ഒക്റ്റാവിയയിൽ ആന്റണിക്ക് ജനിച്ച മക്കൾ വഴി അദ്ദേഹം പിന്നീട് വന്ന റോമൻ ചക്രവർത്തിമാരായ കലിഗുള, നീറോ എന്നിവരുടെ പിതാമഹനായി.


</doc>
<doc id="230804" url="https://ml.wikipedia.org/wiki?curid=230804" title="ഹാനോക്">
ഹാനോക്

പരമ്പരാഗത കൊറിയൻ ഭവനങ്ങളാണ് ഹാനോക്(Hanok) എന്നറിയപ്പെടുന്നത്. കൊറിയൻ വാസ്തുവിദ്യയിൽ നിർമിച്ചിരിക്കുന്ന ഇവ ഭൂപ്രകൃതിയേയും കാലാവസ്ഥയേയുംകണക്കിലെടുത്താണ് രൂപകല്പനചെയ്തിരിക്കുന്നത്.

ഹാനോക്ക് ഭവനത്തിന്റെ അകവും അത്തരത്തിൽ തന്നെയാണ് രൂപപ്പെടുത്തിയിരിക്കുന്നത്. ബീസാനിംസു(Baesanimsu (배산임수) എന്നറിയപ്പെടുന്ന കൊറിയൻ വാസ്തുശാസ്ത്രമാണ് ഇതിന്റെ നിർമിതിക്ക നിദാനം. ഹാനോക് ഭവനത്തിന്റെ മുന്നിൽ നദിയും പിന്നിൽ പർവ്വതവും ഉണ്ടെങ്കിൽ അത് ഒരു ഉത്തമ ഭവനായിരിക്കും എന്ന് വിശ്വസിക്കപ്പെടുന്നു. ഓണ്ഡോൾ എന്നറിയപ്പെടുന്ന ഒരു താപന രീതിയും ഹാനോക് വീടുകളിൽ ഉണ്ട്. അതികഠിനമായ ശൈത്യത്തിൽനിന്നും ഇത് അന്തേവാസികളെ സംരക്ഷിച്ച് നിർത്തുന്നു.

പ്രാദേശികമായും ഹാനോക്കുകൾ വ്യത്യാസപ്പെടാം. തണുത്തുറഞ്ഞ വടക്കൻ പ്രദേശങ്ങളിൽ സംവൃതചതുര രൂപത്തിലുള്ള ഹാനോക്കുകളാണ് കാണപ്പെടുന്നത്. ഇത് താപത്തെ തടഞ്ഞുനിർത്താൻ സഹായിക്കുന്നു. 'L' ആകൃതിയിലുള്ള ഹാനോക്കുകൾ മധ്യനാടുകളിലും, 'I' ആകൃതിയിലുള്ള ഹാനോക്കുകൾ തെക്കൻ പ്രദേശങ്ങളിലും കണ്ടുവരുന്നു.
പ്രാദേശികമായി സുലഭമായ മണ്ണ്, തടി, കല്ലുകൾ എന്നിവയാണ് ഹാനോക്കിന്റെ പ്രധാന നിർമ്മാണ സാമഗ്രികൾ. തീർത്തും പരിസ്ഥിതിക്ക് ദോഷം ചെയ്യാത്ത വസ്തുക്കളാണിവ. ഗിവ(Giwa) എന്നറിയപ്പെടുന്ന ഓടുകളും ഹാനോക്കിൽ ഉപയോഗിഛ്കിരിക്കുന്നു. കൊറിയൻ പരമ്പരാഗത കടലാസായ ഹഞിയും(Hanji) ഇതിന്റെ നിർമ്മാണത്തിനായ പ്രയോജനപ്പെടുത്തിയിരിക്കുന്നു.


</doc>
<doc id="230810" url="https://ml.wikipedia.org/wiki?curid=230810" title="പടനിലം">
പടനിലം

ആലപ്പുഴ ജില്ലയിലെ ഒരു പ്രമുഖമായ സാംസ്കാരിക കേന്ദ്രമാണു പടനിലം. യുദ്ധഭൂമി എന്നാണ് പടനിലം എന്ന വാക്കിനർത്ഥം. നൂറനാട് പാറ - പന്തളം റൂട്ടിൽ അച്ചൻകോവിലാറിന്റെ തീരത്താണ് ഈ ഗ്രാമം സ്ഥിതിചെയ്യുന്നത്. ശിവരാത്രി മഹോത്സവത്തിന് പേരുകേട്ടതാണ് ഇവിടത്തെ പരബ്രഹ്മ ക്ഷേത്രം.ശബരിമലയുടെ ഒരു പ്രധാനപ്പെട്ട ഇടത്താവളം ആണ് പടനിലം ക്ഷേത്രം.
മതമൈത്രിക്ക് പേരുകേട്ട ഇടമാണ് നൂറനാട് പടനിലം .ഏതു മതത്തിൽ പെട്ട ജനങ്ങള്ക്കും ആരാധന നടത്താവുന്ന ക്ഷേത്രമാണ് പടനിലം പരബ്രഹ്മ ക്ഷേത്രം.സാധാരണ ക്ഷേത്രങ്ങളിൽനിന്നു വിഭിന്നമായി ഇവിടെ ഗോപുരമോ, ചുറ്റമ്പലം ശ്രീകോവിൽ മുതലായവയോ ഇല്ല .ക്ഷേത്രത്തിന്റെ മേല്ക്കൂര ആൽ, മാവ്, ഇലഞ്ഞി തുടങ്ങിയ വൃക്ഷങ്ങളാണ് പ്രദാനം ചെയ്യുന്നത് .പടിഞ്ഞാറോട്ട് ദർശനമുള്ള അപൂർവം ക്ഷേത്രങ്ങളിൽ ഒന്നാണ് പടനിലം . 





</doc>
<doc id="230812" url="https://ml.wikipedia.org/wiki?curid=230812" title="ഈശ്വരമംഗലം മഹാദേവക്ഷേത്രം">
ഈശ്വരമംഗലം മഹാദേവക്ഷേത്രം

കോട്ടയം ജില്ലയിലെ ഒരു ശിവക്ഷേത്രമാണ് കീഴ്വായ്പുരയിലെ ഈശ്വരമംഗലം മഹദേവക്ഷേത്രം. കോട്ടയം - കോഴഞ്ചേരി സംസ്ഥാന ഹൈവെയ്ക്കു സമീപം മല്ലപ്പള്ളിയിൽ നിന്നും 3 കിലോമീറ്റർ കിഴക്കു മാറി കീഴ്വായ്പൂർ ജംഗ്ഷനിൽ നിന്നും 50 മീറ്റർ തെക്കു മാറി ക്ഷേത്രം സ്ഥിതി ചെയ്യുന്നു. മണിമലയാറിന്റെ സമീപത്താണ് ക്ഷേത്രം നിൽക്കുന്നത്.


</doc>
<doc id="230815" url="https://ml.wikipedia.org/wiki?curid=230815" title="നന്ദനാർ ക്ഷേത്രം, മൂന്തൂർ">
നന്ദനാർ ക്ഷേത്രം, മൂന്തൂർ

എറണാകുളം ജില്ലയിലെ കോതമംഗലം താലുക്കിൽ, കോട്ടപ്പടി പഞ്ചായത്തിൽ മൂന്തുർ എന്ന സ്ഥലത്തുള്ള ശിവക്ഷേത്രമാണ് നന്തനാർ ക്ഷേത്രം. ശിവ പ്രതിഷ്ഠക്കൊപ്പം ഭക്തനന്തനാരുടെ പ്രതിഷ്ഠയും ഉള്ള കേരളത്തിലെ അപൂർവ്വം ക്ഷേത്രങ്ങളിൽ ഒന്നാണ് ഇത്. അമ്പതിയൊന്നു പടികൾ കയറിവേണം നടയ്ക്കൽ എത്താൻ. മലയാളം മാസം ഒന്നാംതിയതികളിൽ രാവിലെ പ്രത്യേക പൂജകൾ നടത്തിവരുന്നു. കൂടാതെ എല്ലാ ശനിയാഴ്ചകളിലും വൈകിട്ട് ദീപാരാധനയും മറ്റു പൂജാദികർമങ്ങളും ചെയ്തുവരുന്നു.


</doc>
<doc id="230823" url="https://ml.wikipedia.org/wiki?curid=230823" title="ഖാലിദ്‌ ഇബ്ൻ അബ്ദുൽ അസീസ്‌ അൽ സൗദ്">
ഖാലിദ്‌ ഇബ്ൻ അബ്ദുൽ അസീസ്‌ അൽ സൗദ്

ആധുനിക സൗദി അറേബ്യയുടെ നാലാമത്തെ രാജാവായിരുന്നു ഖാലിദ്‌ ഇബ്ൻ അബ്ദുൽ അസീസ്‌ അൽ സൗദ്( ".

ഫൈസൽ ബിൻ അബ്ദുൽ അസീസ്‌ രാജാവിന് ശേഷം 1975 മുതൽ 1982 വരെയാണ് സൗദി അറേബ്യയുടെ ഭരണം ഖാലിദ്‌ ഇബ്ൻ അബ്ദുൽ അസീസ്‌ അൽ സൗദ് രാജാവ് നിർവഹിച്ചത്.


</doc>
<doc id="230826" url="https://ml.wikipedia.org/wiki?curid=230826" title="ഫൈസൽ ഇബ്ൻ അബ്ദുൽ അസീസ്‌ അൽ സൗദ്">
ഫൈസൽ ഇബ്ൻ അബ്ദുൽ അസീസ്‌ അൽ സൗദ്

1964 മുതൽ 1975 വരെ ആധുനിക സൗദി അറേബ്യയിൽ ഭരണം നടത്തിയത് ഫൈസൽ ഇബ്ൻ അബ്ദുൽ അസീസ്‌ അൽ സൗദ് ( "") എന്ന എന്ന ഫൈസൽ രാജാവായിരുന്നു.

1964 മുതൽ 1975 വരെ പതിനൊന്നുവർഷങ്ങൾ ഫൈസൽ ഇബ്ൻ അബ്ദുൽ അസീസ്‌ അൽ സൗദ് എന്ന ഫൈസൽ രാജാവാണ് സൗദി അറേബ്യയുടെ ഭരണം നിർവഹിച്ചത്. രാജ്യത്ത് സാമ്പത്തികരംഗത്തും വിദേശനയങ്ങളിലും കാതലായ മാറ്റങ്ങൾ വരുത്തിയ ഇദ്ദേഹമാണ് ഓർഗനൈസേഷൻ ഓഫ് ഇസ്‌ലാമിക് കോൺഫറൻസ് (ഒ.ഐ.സി.) രൂപവത്കരണത്തിന് മുൻകൈയെടുത്തത്.

ഫൈസൽ രാജാവിന്റെ സ്മരണക്കായി ഏർപ്പെടുത്തിയ അവാർഡാണ് ഫൈസൽ അവാർഡ്. 1979 മുതൽ ഇസ്‌ലാമികസേവനം, ഇസ്‌ലാമികപഠനം, അറബിസാഹിത്യം, വൈദ്യം, ശാസ്ത്രം എന്നീ വിഭാഗങ്ങളിൽ ഫൈസൽ അവാർഡ് നൽകിവരുന്നു.


</doc>
<doc id="230837" url="https://ml.wikipedia.org/wiki?curid=230837" title="എഡ്രിയൻ സ്മിത്ത്">
എഡ്രിയൻ സ്മിത്ത്

ബുർജ് ഖലീഫ, ജിൻ മാഒ ടവർ തുടങ്ങിയ കെട്ടിടങ്ങളുടെ രൂപരേഖ തയ്യാറാക്കുകയും നിർമ്മാണ മേൽനോട്ടം വഹിക്കുകയും ചെയ്ത സാങ്കേതിക വിദഗ്ദ്ധൻ ആണ് എഡ്രിയൻ സ്മിത്ത് (ജനനം: ഓഗസ്റ്റ് 19, 1944). ആസൂത്രണത്തിലിരിക്കുന്ന സൗദി അറേബ്യയിലെ 1000 മീറ്റർ പൊക്കമുള്ള കിംഗ്‌ഡം ടവറിന്റെയും, അസൈർബജാൻ ടവറിന്റെയും (1050 മീറ്റർ) നിർമ്മാണ നിയന്ത്രണം സ്മിത്തിനാണു്. 


</doc>
<doc id="230853" url="https://ml.wikipedia.org/wiki?curid=230853" title="കടുപ്പശ്ശേരി പള്ളി">
കടുപ്പശ്ശേരി പള്ളി

തൃശ്ശൂർ ജില്ലയിലെ വേളൂക്കര പഞ്ചായത്തിൽ കടുപ്പശ്ശേരിയിൽ സ്ഥിതി ചെയ്യുന്ന ക്രൈസ്തവ ദേവാലയമാണ് കടുപ്പശ്ശേരി പള്ളി (Kaduppassery Church) അഥവ തിരുഹൃദയ പള്ളി (Sacred Heart Church). പൗരസ്ത്യ കത്തോലിക്ക വിഭാഗത്തിലെ സീറോ മലബാർ കത്തോലിക്ക സഭയുടെ ഭാഗമാണ് ഈ പള്ളി. യേശുവിന്റെ നാമധേയത്തിലാണ് പള്ളി സ്ഥാപിച്ചിരിക്കുന്നത്. 

തൃശ്ശൂർ അതിരൂപതയിൽ ഇരിങ്ങാലക്കുട രൂപതയുടെ കീഴിലുള്ള പുത്തൻചിറ ഫൊറോന പള്ളിയുടെ കീഴിലാണ് ഈ ഇടവക പള്ളി.



</doc>
<doc id="230863" url="https://ml.wikipedia.org/wiki?curid=230863" title="ക്രിസ്തീയ വിവാഹം">
ക്രിസ്തീയ വിവാഹം

പ്രായപൂർത്തിയായ പുരുഷനും സ്ത്രീക്കും സമൂഹത്തിന്റേയും മതത്തി ന്റെയും അവരുടെ ബന്ധു ജനങ്ങളുടേയും അനുവാദത്തോടെ ഒന്നിച്ചു ജീവിക്കാനുള്ള ചടങ്ങാണ്‌ വിവാഹം. ഏറിയ പങ്കു വിവാഹങ്ങൾക്കും മതപരമായ ചടങ്ങുകൾ ഉൾപ്പെട്ടിരിക്കുന്നു. വിവാഹമെന്നത് വധുവരന്മാരെ ദൈവം യോജിപ്പിച്ച് ഭാര്യഭർത്താക്കന്മാരാക്കുന്ന വിശുദ്ധ ചടങ്ങായി ക്രൈസ്തവ സഭകൾ കരുതുന്നു. ക്രിസ്തീയ വിവാഹ ചടങ്ങുകൾ ആരാധനാലയങ്ങളിൽ പുരോഹിതന്റെ ആശീർവാദത്തോടെയാണ് പൂർത്തികരിക്കുന്നത്.
ദൈവിക സൃഷ്ടികർമ്മത്തിൽ പങ്കാളികളാവുകയും പരസ്പരം സ്നേഹിക്കുകയും സ്നേഹിക്കപ്പെടുകയും ചെയ്തു കൊണ്ട് തങ്കൾക്ക് ഉണ്ടാകുന്ന മക്കളെ പുണ്യമായ മാർഗ്ഗത്തിൽ വളർത്തി.മരണം വരെ വേർപിരിയാൻ ആവാത്ത വിധം ബന്ധിപ്പിക്കുന്ന കൂദാശയാകുന്നു ക്രിസ്തീയ വിവാഹം.
വിവാഹമെന്നത് വൈദികവൃത്തിപോലെ പവിത്രമാണെന്നും ക്രിസ്തുവിന് ലോകത്തിലും സഭയിലും നിർവഹിക്കാനുള്ള ദൗത്യം സ്ത്രീയും പുരുഷനും വിവാഹ ഉടമ്പടിയിലൂടെ ഏറ്റെടുക്കുകയും തങ്ങളിലൂടെ പൂർത്തീകരിക്കാൻ ശ്രമിക്കുകയും ചെയ്യുന്നു എന്നതാണ് ക്രൈസ്തവ സഭകളുടെ കാഴ്ചപ്പാട്.

വിവിധ ക്രൈസ്തവ സഭകളുടെ ആരാധനക്രമങ്ങൾ വ്യത്യാസപ്പെട്ടിരിക്കുന്നതുപോലെ വിവാഹവുമായി ബന്ധപ്പെട്ട ചടങ്ങുകളും വ്യത്യസ്തമാണ്. പ്രദേശികമായ വ്യത്യാസവും കൂടിചേരുമ്പോൾ ഓരോ സഭയിലും വിവാഹം ഒന്നിനൊന്ന് വ്യത്യാസപ്പെട്ടിരിക്കുന്നു. മിക്ക എപ്പിസ്കോപ്പൽ സഭകളും വിവാഹത്തെ കൂദാശകളിലൊന്നായി ഉൾപ്പെടുത്തിയിരിക്കുന്നു. കത്തോലിക്കാ സഭയിൽ വിവാഹത്തിന് മുന്നോടിയായി മനഃസമ്മതം എന്ന ഒരു ചടങ്ങു കൂടിയുണ്ട്. താലി, മന്ത്രകോടി, മോതിരം എന്നിവ കേരളത്തിലെ ക്രിസ്തീയ വിവാഹങ്ങളിൽ കണ്ടുവരുന്നു. വിവാഹശേഷം വധുവരന്മാരും സാക്ഷികളും പള്ളിയുടെ രേഖകളിൽ ഒപ്പ് വെയ്ക്കുന്നതോടെ പള്ളിയുടെ നിയന്ത്രണത്തിലുള്ള ചടങ്ങുകൾ അവസാനിക്കുന്നു. വിവാഹവുമായി ബദ്ധപ്പെട്ട സൽക്കാരങ്ങളിലും അതിന് മുൻപും പ്രാദേശികമായ വിവിധ ചടങ്ങുകളുണ്ട്. മധുരം കൊടുക്കുക, പൂമാല അണിയിക്കുക, നിലവിളക്ക് കൊളുത്തുക, കളഭം തൊടുക, അമ്മ വധുവരന്മാരുടെ നെറ്റിയിൽ കുരിശ് വരച്ച് മാലയിട്ട് വീട്ടിലേക്ക് കയറ്റുക, വൈനും കേക്കും നൽകുക തുടങ്ങിയവ. 

കേരളത്തിൽ പൗരസ്ത്യ സുറിയാനി പാരമ്പര്യത്തിലുള്ള സിറോ മലബാർ, കൽദായ എന്നീ സഭകളിലും പാശ്ചാത്യ സുറിയാനി പാരമ്പര്യത്തിലുള്ള സിറോ മലങ്കര, യാക്കോബായ, ഓർത്തഡോക്സ്, മാർത്തോമ്മാ, തൊഴിയൂർ എന്നീ സഭകളിലും വിവാഹം ഏഴു കൂദാശകളിൽ ഒന്നായാണ് കണക്കാക്കപ്പെടുന്നത്. വിവാഹത്തിന്റെ പ്രധാന കാർമ്മികൻ കശ്ശീശാ, എപ്പിസ്കോപ്പാ മുതലായ പുരോഹിതസ്ഥാനീയരായിരിക്കും. പള്ളികളിൽ മദ്ബഹായുടെ മുൻപിൽ നിന്നുകൊണ്ടാണ് വിവാഹം നടത്തുന്നത്. വിവാഹ കൂദാശ രണ്ട് ഭാഗങ്ങളായാണ് ഈ സഭകളിൽ നടത്തുന്നത്;

വിവാഹനിശ്ചയത്തിന്റെ അടയാളമായി പുരോഹിതസ്ഥാനീയൻ ത്രിത്വനാമത്തിൽ 2 മോതിരങ്ങളെ വാഴ്ത്തി അത് വരന്റെയും, വധുവിന്റെയും അണിവിരലിൽ അണിയിക്കുന്ന ചടങ്ങാണിത്. വിവിധ പ്രത്യേക പ്രാർത്ഥനകളും, ഗീതങ്ങളും ഈ ചടങ്ങിൽ ആലപിക്കുന്നു.

വിവാഹ കൂദാശയുടെ ഏറ്റവും പ്രധാന ഭാഗമാണിത്. കിരീടംവാ‌ഴ്‌വിന്റെ ശുശ്രൂഷാമദ്ധ്യേ പൗലോസ് ശ്ലീഹായുടെ ലേഖനവും, വി. ഏവൻഗേലിയോനും വായിക്കപ്പെടുന്നു. ഈ ഭാഗത്തിന്റെ അവസാനമായി കുരിശോടുകൂടിയ ആശീർവദിച്ച സ്വർണമാല വരന്റെയും, വധുവിന്റെയും ശിരസ്സിൽ മൂന്ന് പ്രാവശ്യം വീതം കിരീടത്തിന്റെ ആകൃതിയിൽ ആഘോഷിച്ച് സ്ഥാപനഗീതം ചൊല്ലുന്നു. വധൂവരന്മാരെ കുടുംബത്തിന്റെ രാജാവും, രാജ്ഞിയുമായി അവരോധിക്കുന്നുവെന്ന സൂചനയിലാണ് ഈ ചടങ്ങ് രൂപപ്പെട്ടത്.
<br>
പാശ്ചാത്യ സുറിയാനി സ്ഥാപനഗീതം<br>
“ക്ലിലോ ബീദേ ദ് മോറാൻ<br>
മെൻ ശ്മായോ സോആ വ്നോഹേസ്<br> 
ല്ഹസ്നോ യോഏ ക്ലീലോ<br>
ദ്കൊഹ്‌-നോ സോഏമ് ബ്റീശേ”<br>

വിവാഹത്തിന്റെ അവസാനമായി വരൻ വധുവിന്റെ കഴുത്തിൽ മിന്നുകെട്ടുകയും, തലയിൽ മന്ത്രകോടി ഇടുകയും ചെയ്യുന്നു.

മുഖ്യധാരാ പെന്തക്കോസ്ത് സഭകളിലെ വിവാഹങ്ങൾക്ക് ഏകീകൃതമായ ക്രമമോ, രീതിയോ ഇല്ല. പെന്തക്കോസ്ത് ആരാധനാലയങ്ങളിലും, ഓഡിറ്റോറിയങ്ങളിലുമെല്ലാം ഇവർ വിവാഹം നടത്താറുണ്ട്. വിവിധ പ്രാർത്ഥനകൾ, പ്രസംഗങ്ങൾ, ഉപദേശങ്ങൾ, പാട്ടുകൾ തുടങ്ങിയവയെല്ലാം പെന്തക്കോസ്ത് സഭകളിലെ വിവാഹങ്ങളിൽ കണ്ടുവരാറുണ്ട്. പാസ്റ്ററാണ് വിവാഹത്തിന്റെ മുഖ്യകാർമ്മികത്വം വഹിക്കുന്നത്. മിന്നുകെട്ടൽ, മോതിരമിടൽ ആദിയായ ആചാരങ്ങളെന്നും മുഖ്യധാരാ പെന്തക്കോസ്ത് സഭകളിൽ കണ്ടുവരുന്നില്ല.



</doc>
<doc id="230865" url="https://ml.wikipedia.org/wiki?curid=230865" title="ഇ.പി. തോംസൺ">
ഇ.പി. തോംസൺ

ബ്രിട്ടിഷ് ചരിത്രകാരനും മാർക്സിസ്റ്റ് ചിന്തകനുമായിരുന്നു ഇ.പി. തോംസൺ. 1924 ഫെബ്രുവരി 3 ഓക്സ്ഫഡിൽ ജനിച്ച എഡ്വേഡ് പാമർ തോംസണിന്റെ മാതാപിതാക്കൾ ഉത്പതിഷ്ണുക്കളും ഇടതുപക്ഷാനുഭാവികളുമായിരുന്നു. 
തന്റെ ജ്യേഷ്ഠനായ ഫ്രാങ്കിനെ ബൾഗേറിയൻ ഫാസിസ്റ്റുകൾ കൊലപ്പെടുത്തിയത് തോംസണിന്റെ ജീവിതത്തിലെ വഴിത്തിരിവായി. കേംബ്രിജ് സർവ്വകലാശാലയിൽ പഠിച്ചുകൊണ്ടിരിക്കുമ്പോൾത്തന്നെ ഇദ്ദേഹം കമ്യൂണിസ്റ്റ് പാർട്ടിയിൽ അംഗമായി. 1942-ൽ സർവകലാശാലാ സോഷ്യലിസ്റ്റ് ക്ലബ്ബിന്റെ പ്രസിഡന്റായി തെരഞ്ഞെടുക്കപ്പെട്ടു. തന്റെ ജ്യേഷ്ഠന്റെ വിപ്ലവാശയങ്ങളെക്കുറിച്ച് മാതാവുമായിച്ചേർന്ന് 1947-ൽ "ദേർ ഈസ് എ സ്പിരിറ്റ് ഇൻ യൂറോപ്പ്: എ മെമ്മയർ ഒഫ് ഫ്രാങ്ക് തോംസൺ" എന്ന കൃതി രചിച്ചു. രണ്ടാം ലോകയുദ്ധകാലത്ത് പട്ടാളത്തിൽ സേവനമനുഷ്ഠിച്ചു. യുദ്ധാനന്തരം കേംബ്രിജിൽ പഠനം തുടർന്ന തോംസൺ, 1948-ൽ കമ്യൂണിസ്റ്റ് ലീഗ് പ്രവർത്തകയായ "ഡോറതി ടവേഴ്സിനെ" വിവാഹം കഴിച്ചു.
ലീഡ്സ് സർവകലാശാലയിൽ ലക്ചറർ ആയി ചേർന്ന തോംസൺ, 19-ആം നൂറ്റാണ്ടിലെ കവിയും സോഷ്യലിസ്റ്റുമായിരുന്ന വില്യം മോറിസിനെക്കുറിച്ച് ഗവേഷണപഠനത്തിലേർപ്പെട്ടു. 1955-ൽ "വില്യം മോറിസ്: റൊമാന്റിക് റ്റു റെവലൂഷണറി" എന്ന പഠനഗ്രന്ഥം പ്രസിദ്ധീകരിച്ചു. സ്വന്തം വീക്ഷണങ്ങൾ ജനങ്ങളുമായി സംവദിക്കുന്നതിനുള്ള ഒരു മാധ്യമമായി മോറിസ് കലയെ എങ്ങനെ ഉപയോഗപ്പെടുത്തി എന്നതാണ് ഈ കൃതിയിൽ ചർച്ചചെയ്യുന്നത്. കമ്യൂണിസ്റ്റ് പാർട്ടി വിട്ടതിനുശേഷം 1977-ൽ ഇദ്ദേഹം ഈ കൃതി പരിഷ്കരിക്കുകയും സ്റ്റാലിനിസത്തോടുള്ള വിമർശനം അവതരിപ്പിക്കുകയും ചെയ്തു. "മാനവികതയുടെ അഭാവ"മാണ് സ്റ്റാലിനിസമെന്ന് തോംസൺ ഈ കൃതിയിൽ സൂചിപ്പിച്ചു. 1956-ൽ സ്റ്റാലിന്റെ ഭരണകാലത്തെക്കുറിച്ചുള്ള ക്രൂഷ്ചേവിന്റെ വെളിപ്പെടുത്തലുകളോട് ബ്രിട്ടിഷ് കമ്യൂണിസ്റ്റ് പാർട്ടി പ്രതികരിക്കാത്തതിൽ പ്രതിഷേധിച്ച് ജോൺ സവുല്ലെയുമായിച്ചേർന്ന് "ന്യൂ റീസണർ" എന്നൊരു പ്രസിദ്ധീകരണമാരംഭിച്ചു. ഇതാണ് പിൽക്കാലത്ത് വിഖ്യാതമായ "ന്യൂ ലെഫ്റ്റ് റിവ്യു ആയി മാറിയത്". "സോഷ്യലിസ്റ്റ് ഹ്യൂമനിസം" എന്ന ആശയമാണ് ഈ പ്രസിദ്ധീകരണത്തിലൂടെ തോംസൺ പ്രചരിപ്പിച്ചത്.
1963-ൽ പ്രസിദ്ധീകരിച്ച "ദ് മേക്കിങ് ഒഫ് ദി ഇംഗ്ലീഷ് വർക്കിങ് ക്ലാസ്സ്" എന്ന കൃതിയാണ് ചരിത്രകാരൻ എന്ന നിലയ്ക്ക് തോംസണിനെ പ്രശസ്തനാക്കിയത്. 1790-നും 1830-നുമിടയിൽ പല വിഭാഗങ്ങളിൽപ്പെട്ട ബ്രിട്ടിഷ് തൊഴിലാളികൾ ഒരു വർഗമായി ഒന്നിക്കുകയും തൊഴിലാളി വർഗബോധം ആർജിക്കുകയും ചെയ്തതിന്റെ ചരിത്രമാണ് ഈ കൃതിയിൽ അപഗ്രഥിക്കുന്നത്. പ്രതിഷേധവാസന വളർത്തുക, സംഘടിക്കുക, ജനകീയ നീതിയെക്കുറിച്ചുള്ള പരാതികൾക്കും സ്വതന്ത്രമായ അഭിപ്രായപ്രകാശനത്തിനും നിയമപരിരക്ഷ നൽകുക എന്നിവ വ്യാവസായികവിപ്ലവത്തിലൂടെ ബ്രിട്ടിഷ് തൊഴിലാളിവർഗം ആർജിച്ച പാരമ്പര്യങ്ങളാണെന്ന് ഈ കൃതിയുടെ ഒന്നാം ഭാഗത്ത് തോംസൺ വിശദീകരിക്കുന്നു. തൊഴിലാളികളുടെ ഭൗതിക ജീവിത സാഹചര്യങ്ങളിലുണ്ടായ അപചയത്തെയും രാഷ്ട്രീയ-സാമൂഹിക-മതപരമായ അടിച്ചമർത്തലിനെയും കുറിച്ചാണ് രണ്ടാം ഭാഗത്തിൽ ചർച്ച ചെയ്തിരിക്കുന്നത്. ഈ മാറ്റങ്ങളോടുള്ള തൊഴിലാളിവർഗത്തിന്റെ പ്രതികരണമാണ് അവസാന ഭാഗത്തിന്റെ പ്രമേയം. ഇത്തരം മാറ്റങ്ങളോടുള്ള പ്രതികരണങ്ങളിലൂടെ തൊഴിലാളികൾ വർഗബോധമാർജിക്കുന്ന ചരിത്രപ്രക്രിയയെക്കുറിച്ചുള്ള സൂക്ഷ്മവിശകലനമാണ് ഈ കൃതിയെ ശ്രദ്ധേയമാക്കിയത്. മനുഷ്യരുടെ പരസ്പര ബന്ധങ്ങളിലൂടെ രൂപംകൊള്ളുന്ന മൂർത്തമായ ഒരു ചരിത്ര പ്രതിഭാസമാണ് വർഗമെന്ന് തോംസൺ ഈ കൃതിയിലൂടെ സിദ്ധാന്തിക്കുന്നു. കൈകാര്യം ചെയ്യുന്ന പ്രമേയത്തോടുള്ള പ്രതിബദ്ധത, ഗവേഷണവൈഭവം, രചനാശൈലി, പ്രത്യയശാസ്ത്രനിലപാടുകളുടെ തുറന്ന പ്രഖ്യാപനം തുടങ്ങിയവയൊക്കെ വളരെയേറെ പ്രശംസിക്കപ്പെട്ടിട്ടുണ്ട്. ചരിത്രകൃതികളിൽ ഒരു ക്ലാസ്സിക്ക് ആയിട്ടാണ് ഈ പുസ്തകം പരിഗണിക്കപ്പെടുന്നത്. 18, 19 നൂറ്റാണ്ടുകളിലെ ബ്രിട്ടിഷ് ചരിത്രം മനസ്സിലാക്കാൻ ശ്രമിക്കുന്ന ഗവേഷകർക്ക് ഒഴിവാക്കാനാവാത്ത ഒരു ഗവേഷണ സഹായിയായി ഈ കൃതി മാറിയിട്ടുണ്ട്. സാമൂഹികചരിത്രം, താഴെത്തട്ടിൽനിന്നുള്ള ചരിത്രം (History from below) തുടങ്ങിയ നൂതന ചരിത്രരചനാസമ്പ്രദായങ്ങളുടെ വികാസത്തിൽ ഈ കൃതിയുടെ സംഭാവന ഗണനീയമാണ്. മാത്രവുമല്ല തൊഴിലാളിചരിത്രം, സ്ത്രീവിമോചന ചരിത്രം, സംസ്കാരം, നരവംശശാസ്ത്രം, സാമൂഹികശാസ്ത്രം തുടങ്ങിയ മേഖലകളിലും പുതിയ അന്വേഷണങ്ങൾക്ക് ഈ കൃതി പ്രചോദകമായിട്ടുണ്ട്.
1965-ൽ വാർവിക്ക് സർവകലാശാല പുതിയതായി തുടങ്ങിയ "സെന്റർ ഫോർ ദ് സ്റ്റഡി ഒഫ് സോഷ്യൽ ഹിസ്റ്ററി"യുടെ ഡയറക്ടർ ആയി തോംസൺ നിയമിതനായി. 1975-ൽ "വിഗ്സ് ആൻഡ് ഹണ്ടേഴ്സ്: ദി ഒറിജിൻ ഒഫ് ദ് ബ്ളാക്ക് ആക്റ്റ്" എന്ന കൃതി രചിച്ചു. 1723-ലെ ബ്ലാക്ക് ആക്റ്റ് എന്ന നിയമ നിർമ്മാണമാണ് ഇതിന്റെ പ്രമേയം. ഫ്രഞ്ച് മാർക്സിസ്റ്റ് ചിന്തകനായ ലൂയി അൽത്തൂസ്സറിന്റെ ആശയങ്ങൾക്ക് 1970-കളിൽ ബ്രിട്ടനിൽ പ്രചാരം ലഭിച്ചതിനെത്തുടർന്ന്, "തോംസൺ ദ് പോവർട്ടി ഒഫ് തിയറി ആൻഡ് അദർ എസ്സേയ്സ്" എന്ന കൃതി പ്രസിദ്ധീകരിച്ചു. സൈദ്ധാന്തികമായ മാനവികതാവാദ വിരുദ്ധതയാണ് മാർക്സിസം എന്ന അൽത്തൂസ്സേറിയൻ വീക്ഷണത്തിനെതിരായ യുദ്ധപ്രഖ്യാപനമാണ് ഈ കൃതി. സ്വയം വിമർശനത്തിനും ധാർമിക വ്യവഹാരത്തിനുമുള്ള ധൈഷണിക ശേഷി മാർക്സിസത്തിനുണ്ടാകണമെന്ന് തോംസൺ വാദിച്ചു. ആണവായുധീകരണം മനുഷ്യവംശത്തിന്റെ നിലനില്പിനുതന്നെ ഭീഷണിയാകുന്നതിനെക്കുറിച്ചാണ് അവസാന നാളുകളിൽ തോംസൺ ചിന്തിച്ചത്. 
എന്നിവയാണ് തോംസണിന്റെ മറ്റു കൃതികൾ. 1993 ഓഗസ്റ്റ് 28-ന് ഇദ്ദേഹം അന്തരിച്ചു. 



</doc>
<doc id="230869" url="https://ml.wikipedia.org/wiki?curid=230869" title="കിന്നരി പ്രാപ്പരുന്ത്">
കിന്നരി പ്രാപ്പരുന്ത്

തെക്കൻ - തെക്കുകിഴക്കൻ ഏഷ്യയുടെ വനങ്ങളിൽ കാണപ്പെടുന്ന ഒരു ചെറിയ ഇരപിടിയൻ പക്ഷിയാണ് കിന്നരി പ്രാപ്പരുന്ത്. ഇത് ചെറിയ ഗ്രൂപ്പുകളായി പലപ്പോഴും നിബിഡ വനങ്ങളിലാണ് കാണപ്പെടുന്നത്.

കറുത്ത പക്ഷി, കഴുത്തിനു താഴെ വെള്ള വര പിന്നെ കറുപ്പ്, പിന്നെ കടു തവിട്ടുനിറത്തിലുള്ള വര. നെഞ്ചിനു കീഴെ കടും തവിട്ടുനിറത്തിലുള്ള വരയോടു കൂടിയ മങ്ങിയ വെള്ള നിറം.

കീടങ്ങൾ, തവളകൾ, ഉരഗങ്ങൾ മുതലയവ.
ഫെബ്രുവരി മുതൽ ജൂലൈ വരെ.


</doc>
<doc id="230871" url="https://ml.wikipedia.org/wiki?curid=230871" title="തേൻകൊതിച്ചിപ്പരുന്ത്">
തേൻകൊതിച്ചിപ്പരുന്ത്

അസിപിട്രിഡേ (Accipitridae) പക്ഷി കുടുംബത്തിൽപ്പെടുന്ന ഒരിനം പ്രാപ്പിടിയനാണ്‌ തേൻകൊതിച്ചിപ്പരുന്ത്‌. ഇംഗ്ലീഷിൽ Oriental Honey-buzzard എന്നും Crested Honey Buzzard എന്നും അറിയപ്പെടുന്നു. ശാസ്ത്ര നാമം "പെർനിസ് തിലൊർ‌ഹൈങ്ക്സ്' ("Pernis ptilorhynchus"). ഏഷ്യയിൽ സൈബീരിയ മുതൽ ജപ്പാൻ വരെയുള്ള പ്രദേശങ്ങളിൽ ധാരാളമായി കാണപ്പെടുന്നു. പലനിറത്തിലും കാണുന്ന ഒരു സാധരണ ഇരപിടിയൻ പക്ഷിയാണ്. സാധാരണ ഇരട്ടകളായാണ് കാണുന്നത്.

മുകൾവശത്ത് ചാരനിറം കലർന്ന തവിട്ടു നിറമാണ്. കടുത്ത ചാരനിറത്തിലുള്ള തലയുണ്ട്. തവിട്ടു നിറത്തിലുള്ള അടിവശത്ത് വെള്ള വരകളുണ്ട്. ചെറിയ കറുത്ത മകുടത്തൂവലുണ്ട്. കറുത്ത ഉരുണ്ട വാലുണ്ട്. നീണ്ട കഴുത്തും ചെറിയ തലയുമുള്ള തേൻ‌കൊതിച്ചി പരുന്തിന്‌ ചിറകടിക്കാതെ അന്തരീക്ഷത്തിലൂടെ തെന്നി പറക്കാം. നീളമുള്ള വാലുകളുള്ള ഇവയുടെ തലയിലെ പൂവ് വളരെ ചെറുതാണ്‌. ബ്രൗൺ നിറമുളള ശരീരത്തിലെ കഴുത്തിൽ ഒരു വലയം കാണാം. ആൺ-പെൺ പക്ഷികളേ വളരെ എളുപ്പം തന്നെ തിരിച്ചറിയാൻ സാധിക്കും, ആൺ പക്ഷികളുടെ ശിരസ്സ് നീല കളർന്ന ചാര നിറത്തിലും പെൺ പക്ഷികളുടെ ശിരസ്സ് ബ്രൗൺ നിറത്തിലുമാണുള്ളത്. ആൺ പക്ഷികളെക്കാൾ പെൺ പക്ഷികൾക്ക് നിറവും വലിപ്പവും കൂടുതലാണ്‌. ആൺ പക്ഷികളുടെ വാൽ കറുപ്പ് നിറത്തിലുള്ളതാണ്‌ ഇതിൽ ഒരു വെള്ള നാടയും കാണാം.

ദേശാടനപ്പക്ഷികളുടെ ഗണത്തിൽ പെടുത്താൻ പറ്റുന്ന ഒരു പക്ഷിയാണ്‌ തേൻ‌കൊതിച്ചി പരുന്ത്‌. വേനൽക്കാലത്ത് ഈ പരുന്തിൻ കൂട്ടം ജപ്പാനിൽ നിന്നു സൈബീരിയയിലേക്ക് ചേക്കേറും. ശിശിരകാലത്ത് തിരിച്ചും യാത്രചെയ്യും. ഭക്ഷണത്തിനായി പ്രധാനമായും ലാർ‌വകളേയും ചിലതരം വണ്ടുകളെയും ആണ്‌ ഈ പരുന്തുകൾ ആശ്രയിക്കുന്നത്.
പ്രത്യേക രീതിയിൽ ചിറകടിച്ചാണ്‌ ഇവ ഇണകളെ ആകർഷിക്കുന്നത്.

തേൻ, തേനീച്ചയുടെ ലാർവകൾ, പ്രാണികൾ, ചെറിയ പക്ഷികൾ.

ഫെബ്രുവരി മുതൽ ജൂലൈ വരെ.



</doc>
<doc id="230879" url="https://ml.wikipedia.org/wiki?curid=230879" title="ബ്രഹ്മകുമാരീസ് ഈശ്വരീയ വിശ്വവിദ്യാലയം">
ബ്രഹ്മകുമാരീസ് ഈശ്വരീയ വിശ്വവിദ്യാലയം

ബ്രഹ്മാകുമാരിസ് ഒരു ആധ്യാത്മിക വിദ്യാലയമാണ്. 1937-ൽ ദാദാ ലേഖരാജ് ആണ് ഈ വിദ്യാലയം തുടങ്ങിയത്. വളരെ സങ്കീർണമായ ആധ്യാത്മികതത്വങ്ങളെ ലളിതമായ ഭാഷയിലൂടെ അവതരിപ്പിച്ച് സാധാരണ ജനങ്ങളെ ഉയർന്ന മൂല്യങ്ങളോട് കൂടി ജീവിക്കാൻ സഹായിക്കുക എന്നതാണ് ഈ വിദ്യാലയത്തിന്റെ ഉദ്ദേശ്യലക്ഷ്യം. 140 ഓളം രാജ്യങളിൽ ഈ വിദ്യലയത്തിന്റെ പ്രവർത്തനം വ്യാപിച്ചു കിടക്കുന്നു. സ്ത്രീകളാണ് ഈ സംഘടനയുടെ പ്രവർത്തനം നിയന്ത്രിക്കുന്നത് എന്നതാണ് ഈ വിദ്യാലയത്തിന്റെ പ്രത്യേകത. ഐക്യരാഷ്ട്രസഭയിൽ എൻ ജി ഒ പദവിയുള്ള ഈ വിദ്യാലയതിന് യുനിസെഫിലും യുനെസ്കോയിലും ഉപദേശക പദവിയുണ്ട്. കേരളത്തില് 250ല് അധികം ശാഖകളുണ്ട്.

ബ്രഹ്മാകുമാരീസ് അതിൻറെ ആരംഭ കാലം മുതൽ തന്നെ ആത്മ പരിവർത്തനത്തിൻറെ പരിശീലനത്തിലാണ് ഊന്നൽ കൊടുത്തിരുന്നത്. ഇന്നും ആ ഉദ്ധേശലക്ഷ്യത്തെ കൈവിടാതെ നിലനിർത്തി പോരുന്നു. ഓം മണ്ഡലി എന്ന നാമത്തിലാണ് വിദ്യാലയം ആരംഭംകുറിച്ചത്. അന്നത്തെ കൊളോണിയൻ ഇന്ത്യയുടെ ഭാഗമായിരുന്ന, ഇന്ന പാകിസ്താനിലുള്ള സിന്ധ്പ്രവിശ്യയിലാണ് പ്രസ്ഥാനം ആരംഭിച്ചത്

1936ൽ അക്കാലത്തെ വലിയ സമ്പന്നനും കുലീനനും സമൂഹത്തിൽ ആദരണീയനുമായിരുന്ന ദാദാ ലേഖരാജ് എന്ന വജ്രവ്യാപാരിയായിരുന്ന ഗൃഹസ്ഥന് ലഭിച്ച ഈശ്വര ദർശനങ്ങളുടെ പ്രചോദനത്തിലൂടെയാണ് വിദ്യാലയം ആരംഭിച്ചത്. ഈ ദർശനങ്ങൾ അദ്ദേഹത്തിൻറെയും അദ്ദേഹത്തിൻറെ സമീപ സമ്പർക്കത്തിൽ വരുന്നവരുടെയും ജീവിതത്തെ പരിപൂർണ്ണമായി മാറ്റിമറച്ചു. 1950ൽ ഭാരതത്തിൻറെ പുരാതന പൈതൃകം നിലനിൽക്കുന്ന രാജസ്ഥാനിലെ ആബുപർവതത്തിലേക്ക് ഓം മണ്ഢലി പുനർസ്ഥാപിക്കപ്പെട്ടു. മധുബൻ എന്ന നാമത്തിൽ ആസ്ഥാനമന്ദിരവും പ്രജാപിതാ ബ്രഹ്മാകുമാരീസ് ഈശ്വരീയ വിശ്വവിദ്യാലയം എന്ന നാമത്തിൽ സത്സംഗത്തിൻറെ പ്രവർത്തനങ്ങളും തുടർന്നു. 1952 ഡൽഹി, ബോബെ, എന്നിവിടങ്ങളിൽ സേവാകേന്ദ്രങ്ങൾ ആരംഭിച്ച് പ്രവർത്തനങ്ങൾ വ്യാപിപിച്ചു.1971ൽ U.K.യിലും ഹോങ്കോങ്ങിലും സ്ഥിരമായ കേന്ദ്രങ്ങൾ തുറന്നു. ഇന്ന് ഭാരതത്തിൽ എല്ലാ നഗരങ്ങളിലും 140 വിദേശ രാജ്യങ്ങളിലും പടർന്നു പന്തലിച്ചു നിൽക്കുന്ന ഒരു മഹാവൃക്ഷമായി വിദ്യാലയം മാറിയിരിക്കുന്നു.

ആഗോള ആസ്ഥാനപ്രവർത്തനങ്ങൾ രാജസ്ഥാനിലെ പാണ്ഡവ ഭവനം, ജ്ഞാന സരോവരം, ശാന്തിവനം എന്നീ മൂന്നു സ്ഥലങ്ങളിലായി നടന്നു വരുന്നു. ഓരോ വർഷവും വ്യത്യസ്ഥ പാരമ്പര്യങ്ങളിൽപ്പെട്ട 2.5 ദശലക്ഷത്തോളം ജിജ്ഞാസുക്കൾ ഈ മൂന്ന് ആസ്ഥാന മന്ദിരങ്ങളിലും സന്ദർശനം നടകത്താറുണ്ട്. സ്ഥാപക പിതാവായ ബ്രഹ്മാബാബയുടെ കാലശേഷം 1969മുതൽ 2007വരെ ദാദി പ്രകാശമണിജി വിദ്യാലയത്തെ നയിച്ചു. 2007മുതൽ ദാദി ജാനകിജിയാണ് മുഖ്യ സഞ്ചാലിക. എന്നാൽ വിശ്വവിദ്യാലയത്തിൻറെ ഗുരുവും സ്ഥാപകനും വാസ്തവത്തിൽ സർവ്വേശ്വരൻ തന്നെയാണ്.

ബ്രഹ്മാബാബ (സ്ഥാപകൻ)

1876ൽ ഒരു സ്കൂൾ അദ്ധ്യാപകൻറെ പുത്രനായി ലേഖരാജ് കൃപലാനി ജന്മമെടുത്തു. ഹിന്ദു പാരമ്പര്യമനുസരിച്ച് വളർന്നു വന്നു. അദ്ദേഹം ശ്രദ്ധ കേന്ദ്രീകരിച്ചത് വജ്രവ്യാപാരത്തിലായിരുന്നു. അന്നത്തെ ഭാരതത്തിലെ ഏറ്റവും വലിയ ധനാഢ്യൻമാരിൽ ഒരാളായിരുന്നെങ്കിലും ലേഖരാജ് ലളിത ജീവിതം നയിക്കുന്നവനും ധർമ്മിഷ്ഠനും വിഷ്ണുഭക്തനും സർവ്വോപരി ഒരു ഭഗവദ് ഗീതാ പ്രേമിയുമായിരുന്നു. 60 വയസായ സമയത്തു പോഴും അദ്ധേഹം ബിസിനസ്സിൽ അതീവ തൽപരനായിരുന്നു. എന്നാൽ അപ്രതീക്ഷിതമായി അദ്ദേഹത്തിന് വലിയ മനംമാറ്റമുണ്ടായി. പെട്ടെന്നു തന്നെ അദ്ദേഹത്തിൻറെ മനസ്സ് രത്നങ്ങളോട് വിരക്തി കാണിക്കുകയും ധ്യാനത്തിലേക്ക് സ്വാഭാവികമായും മുഴുകുകയും ചെയ്യാൻ തുടങ്ങി. ഈ അവസ്ഥയിൽ അദ്ദേഹത്തിന് മുമ്പൊരിക്കലും ഉണ്ടായിട്ടില്ലാത്ത വിധം ഈശ്വരീയ ദർശനങ്ങളും ജ്ഞാനവും ലഭിക്കുവാൻ തുടങ്ങി. അദ്ദേഹത്തിന് യാതൊരു അറിവുമില്ലാത്ത തലങ്ങളിലേക്ക് മനസ്സിനെ ഈശ്വൻ ഉയർത്തി. ദിവ്യ ജ്ഞാനവും ദിവ്യ ദൃഷ്ടിയും ലഭിച്ച അദ്ദേഹം തനിക്കു ലഭിക്കുന്ന ഉദ്ബോധനങ്ങളെ കുടുംബത്തിലുള്ളവർക്കും അയൽക്കാർക്കും പഠിപ്പിച്ചുകൊടുക്കുവാൻ തുടങ്ങി. അദ്ദേഹത്തിൻറെ സാന്നിദ്ധ്യത്തിൽ വരുന്നവർക്ക് സമാനമായ ദർശനങ്ങളുണ്ടാകാൻ തുടങ്ങി. ക്രമേണ ജ്ഞാനവും രാജയോഗവും പരിശീലിക്കുന്ന ഒരു സത്സംഗം ഉടലെടുത്തു. അതിന് ഓം മണ്ഡലി (ആത്മാക്കളുടെ കൂട്ടം) എന്ന് നാമകരണം ചെയ്തു.

ദാദാ ലേഖരാജിലൂടെ വെളിപ്പെടുന്ന ഈ ജ്ഞാനം അതിസരളവും എന്നാൽ ഗഹനമായ അർത്ഥങ്ങളെ വഹിക്കുന്നവയുമായിരുന്നു. ആത്മാവിനെക്കുറിച്ചും ഈശ്വരനെക്കുറിച്ചും കർമ്മരഹസ്യങ്ങളെക്കുറിച്ചും കാലപരിവർത്തനങ്ങളെക്കുറിച്ചുമുള്ള രഹസ്യങ്ങളെ ഈശ്വരൻ അദ്ദേഹത്തിലൂടെ വെളിപ്പെടുത്തി. ആരംഭകാലത്ത് 14 വർഷം 400ൽ പരം രാജയോഗികൾ ധ്യാനത്തിനും ജ്ഞാനശ്രവണത്തിനും മാത്രം പ്രാധാന്യംകൊടുത്തുകൊണ്ട് തീവ്രതപസ്സനിഷ്ടിച്ചു.

മാതേശ്വരീ ജഗദംബ സരസ്വതിയായരിരുന്നു ബ്രഹ്മാകുമാരീസിൻറെ ആദ്യത്തെ സഞ്ചാലിക. ബ്രഹ്മാബാബ സ്വയം പിറകിൽ നിന്നുകൊണ്ട് ജഗദംബ സരസ്വതിയെയും മറ്റു കന്യകമാരെയും മാതാക്കളെയും മുഖ്യധാരയിൽ നിർത്തിയാണ് ഈ ജ്ഞാനയജ്ഞത്തെ നയിച്ചിരുന്നത്.  അദ്ദേഹം ദേഹം ഉപേക്ഷിക്കും മുമ്പു തന്നെ വലിയൊരു ആദ്ധ്യാത്മിക സൈന്യത്തെ തയ്യാറാക്കിയിരുന്നു. 1969ൽ ജനുവരി 18ന് രാത്രിയിൽ ബ്രഹ്മാബാബ തൻറെ 94ലാം വയസ്സിൽ ദേഹം ത്യാഗം ചെയ്തു.

അദ്ദേഹത്തിൻറെ ജീവിതത്തിലൂടെ അദ്ദേഹം പകർന്നുനൽകിയ സാത്വികതയും ഈശ്വരനിൽ നിന്ന് ലഭിച്ച പ്രചോദനങ്ങളും കൈമുതലാക്കി ദാദി പ്രകാശ്മണിജിയുടെ നേതൃത്വത്തിൽ ഈ വിശ്വപരിവർത്തനയജ്ഞം തുടർന്നു.

ഇന്നത്തെ പ്രവർത്തനശൈലി

വിശ്വവിദ്യാലയത്തിൽ വന്നെത്തുന്ന ഓരോരുത്തർക്കും 7 ദിവസത്തെ ഒരു മണിക്കൂർ ദൈർഘ്യമുള്ള രാജയോഗ പ്രാഥമിക കോഴ്സ് നൽകുന്നു.

തുടർന്ന് ജീവിതാന്ത്യം വരെയും പരിശീലിക്കാവുന്ന രാജയോഗമെന്ന മഹത്തായ വിദ്യയെ അടുത്തറിയുവാൻ നിത്യസത്സംഗത്തിൽ പങ്കെടുക്കാം.

Rajayoga Education and Research Foundation എന്ന സഹോദരസ്ഥാപനത്തിൻറെ കീഴിൽ സമൂഹത്തിലെ വിവിധ തട്ടുകളിലുള്ളവർക്ക് രാജയോഗവിദ്യയെ എത്തിക്കുവാൻ 18 വിംഗുകൾ പ്രവർത്തിക്കുന്നു.സ്കൂളുകൾ കോളേജുകൾ കമ്പനികൾ, ക്ലബുകൾ, NGOകൾ എന്നിവയുമായി സഹകരിച്ചുകൊണ്ട്StressFree Living, self esteem, overcoming anger, Positive thinking, spirituality in daily life, എന്നിങ്ങനെയുള്ള വിഷയങ്ങളിൽ സെമിനാറുകൾ സൌജന്യമായി നൽകി വരുന്നു.

50 വർഷങ്ങൾക്കുമുമ്പ് കേരളത്തിൽ ബ്രഹ്മാകുമാരീസിൻറെ പ്രവർത്തനങ്ങൾ ആരംഭിച്ചു. ഇന്ന് കേരളത്തിലെ എല്ലാ ജില്ലകളിലും, നഗരങ്ങളിലും രാജയോഗ കേന്ദ്രങ്ങൾ പകൽ മുഴുവൻ പ്രവർത്തിക്കുന്നു. അവയെക്കുറിച്ചുള്ള വിവരങ്ങൾ ഈ വെബ്സൈറ്റിൽ ലഭ്യമാണ്.

രാജയോഗ ധ്യാനം

എല്ലാ മനുഷ്യരും ശാന്തിക്കും സന്തോഷത്തിനും വേണ്ടി പരിശ്രമിക്കുന്നുണ്ട്. ചില ചെറിയതും വലിയതുമായ നേട്ടങ്ങളുണ്ടാകുന്ന സമയത്ത് ഈ രണ്ട് മാനസികാവസ്ഥകളെ നമ്മൾ ചെറിയതോതിലെങ്കിലും അനുഭവിക്കുന്നുമുണ്ട്. എന്നാൽ ആ അനുഭവത്തെ സ്ഥായിയായി നിലനിർത്തുവാൻ എന്തുകൊണ്ട് സാധിക്കുന്നില്ല? മിന്നിമറയുന്ന അനുഭവങ്ങൾ മാത്രമാണോ ഇവയെല്ലാം? പരിശ്രമിച്ചാൽ ഇവയെ സ്ഥിരപ്പെടുത്തുവാൻ സാധിക്കില്ലേ? തീർച്ചയായും സാധിക്കും. എന്നാൽ അതിന് ഗഹനമായ ആത്മീയ അവബോധത്തോടെയുള്ള ധ്യാന പരിശീലനം ആവശ്യമാണ്. ഒരു തവണയെങ്കിലും ഈ അതീന്ദ്രിയമായ അനുഭവം സാധ്യമായ വ്യക്തി പിന്നീട് ഒരിക്കലും ക്ഷണികമായ സുഖവും ദീർഘകാലത്തെ അസ്വസ്ഥതയും ഉണ്ടാക്കുന്ന സുഖങ്ങളുടെ പിറകിലലഞ്ഞ് ജീവിതം നഷ്ടപ്പെടുത്തുകയില്ല. മാത്രമല്ല ആ വ്യക്തി എല്ലാ വിധ ആസക്തികളും ദുശീലങ്ങളും പരിത്യജിച്ച് ശ്രേഷ്ഠനായിത്തീരുന്നതാണ്. രാജയോഗ ധ്യാനം നമുക്ക് അവാച്യമായ സുഖാനുഭൂതിയും ആന്തരിക വിശ്രമവും നേടിത്തരുന്ന മാനസിക അഭ്യാസമാണ്. ഈ ധ്യാനം പരിശീലിക്കുന്നവരുടെ ജീവിതത്തിലെ എല്ലാ സാഹചര്യങ്ങളെയും അവരൊരു പുഞ്ചിരിയോടെ വിഷമമില്ലാതെ തരണം ചെയ്യുന്നു. എന്തുകൊണ്ടെന്നാൽ അവരുടെ മാനസിക ശക്തി ബാഹ്യമായ പരിതസ്ഥിതികളേക്കാളും എപ്പോഴും ഉയർന്നിരിക്കും. ചെറിയ പ്രശ്നങ്ങളെ ചിന്തിച്ചു വലുതാക്കി ആശയക്കുഴപ്പമുണ്ടാക്കുന്ന ശീലത്തിൽ നിന്നും മുക്തമാകുന്നതിനാൽ അവരുടെ ജീവിതത്തിൽ സമയം അധികം പാഴാകാത്തതിനാൽ കൂടുതൽ ക്രിയാത്മകമായ പ്രവർത്തനങ്ങളിലേർപ്പെടുവാനും അവർക്ക് സാധിക്കുന്നതാണ്. ധ്യാനം പരിശീലിക്കുന്നതിലൂടെ കപടമായ മോഹങ്ങളിലുള്ള ഭ്രമം ശുദ്ധമായ സ്നേഹമായി പരിണമിക്കും, അഹങ്കാരം ആത്മാഭിമാനമായി മാറും, ഈശ്വരനിൽ നിന്നുള്ള ദിവ്യമായ സ്നേഹം അനുഭവും ചെയ്യുന്നതിനാൽ രാജയോഗി ഒരിക്കലും സ്നേഹത്തിനും പരിഗണനക്കും വേണ്ടി ആരോടും യാചിക്കുകയുമില്ല. ചുരുക്കത്തിൽ പറഞ്ഞാൽ ഒരു രാജയോഗി തൻറെ ജീവിതം ശാന്തവും ധീരവുമായി ജീവിക്കുന്നവനായിരിക്കുമെന്ന് സാരം. ശരീരമെന്ന ഉപകരണത്തിനെയും ഞാനെന്ന ആത്മാവിനെയും വേറെ വേറെ മനസിലാക്കിയശേഷം ആത്മബോധത്തിൽ  സ്ഥിതിചെയ്തുകൊണ്ട് ജ്യോതി സ്വരൂപനായ പരമാത്മാവിലേക്ക് മനസും ബുദ്ധിയും ഏകാഗ്രമാക്കുന്ന പ്രക്രിയയാണ് രാജയോഗ ധ്യാനത്തിലുള്ളത്. നിത്യവും ഈ പരിശീലനം ചെയ്യുന്നവരുടെ ജീവിതം ഈശ്വരീയമായ ഗുണമൂല്ല്യങ്ങളാലും ആന്തരീകശക്തിയാലും നിറയുന്നതായി അനേകരുടെ അനുഭവങ്ങളിലൂടെ വ്യക്തമായിട്ടുള്ള കാര്യമാണ്.  എന്നാൽ ഇത്തരത്തിൽ ഒരു വ്യക്തിയെ വാർത്തെടുക്കുന്നതിന് ഒരു രാജയോഗ കേന്ദ്രത്തിലെ ശിക്ഷണപ്രക്രിയയിൽ പങ്കുകൊണ്ട് അവിടെ നിന്ന് ലഭിക്കുന്ന മാർഗ്ഗദർശ്ശനങ്ങളുടെ അടിസ്ഥാനത്തിൽ പുതിയൊരു ചിന്താഗതിയോടെയുള്ള ജീവിതശൈലി പരിശീലിക്കേണ്ടതാണ്.

രാജയോഗ ധ്യാനം ചിന്തകളെ ഇല്ലാതെയാക്കുവാനുള്ള പരിശീലനം പ്രോത്സാഹീപ്പിക്കുന്നില്ല. ചിന്തകളെ സകാരാത്മകമായ മാർഗ്ഗത്തിൽ സഞ്ചരിപ്പിക്കുവാനുള്ള പ്രയത്നമാണ് ഇതിലെ പരിശീലനത്തിൻറെ പ്രത്യേകത. അതുകൊണ്ടുതന്നെ ധ്യാനം നമ്മെ കാര്യശേഷിയില്ലാത്ത കേവല ശാന്തിമാത്രം താത്പര്യമുള്ള ഒരു വ്യക്തിയാക്കിത്തീർക്കുമോ എന്ന പൊതുവേയുള്ള ധാരണക്ക് ഇവിടെ സ്ഥാനമില്ല. കാരണം, ഇവിടെ ധ്യാനം ശാന്തിയുടെ കാരണമായിരിക്കുന്നതു പോലത്തന്നെ ശാന്തി ക്രിയാത്മകതയുടെയും ശക്തിയുടെയും ആധാരവുമാണെന്ന ബോധം നമ്മളിൽ വളർത്തുവാനുള്ള സത്സംഗങ്ങളും സമാന്തരമായി നമുക്ക് സഹായകരമായിട്ടുണ്ട്.

ഈ ലോകത്തിലെ നമ്മുടെ ജീവിതം നമുക്ക് തന്നെ ഒരു ഭാരമാകുന്നത് ജീവിത്തോടുള്ള നമ്മുടെ വീക്ഷണത്തിലുള്ള അപാകതകൾ കൊണ്ട് മാത്രമാണ്. ജീവിക്കുവാനുള്ള ശാസ്ത്രം അഥവാ കല നമുക്ക് കൈമോശം വന്നിരിക്കുകയാണിന്ന്. അതിനാലാണ് ഭൌതികമായി എല്ലാം നിറഞ്ഞു കവിഞ്ഞിട്ടും മാനസികമായി ഭൂരിഭാഗം പേരും തളർന്നിരിക്കുന്നത്. ശാന്തി നഷ്ടമായിരിക്കുന്നത് ഉള്ളിലാണ്. പക്ഷേ എല്ലാവരും പുറത്താണ്  അതിനെ തിരയുന്നത്. അതുകൊണ്ടുതന്നെയാണ് ശാന്തി അന്വേഷിക്കുന്തോറും അകന്നുപോയിക്കൊണ്ടിരിക്കുന്നത്.  ഏതാനും സമയം തൻറെ വാസ്തവീകമായ ആത്മസ്വരൂപത്തെ നിരീക്ഷിച്ചുകൊണ്ടും വിശ്വപിതാവായ പരമാത്മതേജസ്സിലേക്ക് ദൃഷ്ടിയുറപ്പിച്ചുകൊണ്ടും, രാജയോഗ ധ്യാനത്തിലുടെ ശാശ്വതവും അളവറ്റതുമായ ശാന്തിയും മറ്റെല്ലാ ഗുണങ്ങളും അനുഭവിക്കുവാൻ ഏതൊരു സാധാരണ മനുഷ്യനും സാധിക്കുന്നതാണ്. ഇപ്പോഴില്ലെങ്കിലും എന്നെങ്കിലും ഒരിക്കലങ്കിലും നിങ്ങളി വിദ്യ സ്വായത്തമാക്കേണ്ടതു തന്നെയാണ്. 


</doc>
<doc id="230880" url="https://ml.wikipedia.org/wiki?curid=230880" title="കൊണ്ട">
കൊണ്ട

ഒരു തരം പഴയ കാല അളവുപാത്രമാണ് കൊണ്ട. നെയ്യ്, കള്ള് തുടങ്ങിയവ അളക്കാനാണ് ഇതുപയോഗിക്കുന്നത്. ഒരുകൊണ്ട നെയ്യ്, ഒരുകൊണ്ടക്കള്ള് എന്നിങ്ങനെ അളന്നിരുന്നു.
ചുരക്ക കൊണ്ടുണ്ടാക്കുന്ന ഒരു തരം കുടുക്കയാണിത്. 


</doc>
<doc id="230893" url="https://ml.wikipedia.org/wiki?curid=230893" title="പൂച്ചക്കുരുമരം">
പൂച്ചക്കുരുമരം

പൂതൽ, ഭൂതപ്പീനാറി, ഭൂതിയുണർത്തി, പൂതിയുണർത്തി, വെള്ളക്കുയ്യാൻ എന്നെല്ലാമറിയപ്പെടുന്ന 25 മീറ്റർ വരെ ഉയരം വയ്ക്കുന്ന ഒരിനം വൃക്ഷമാണ് പൂച്ചക്കുരുമരം . കറുവയുടെ ഇലയുമായി സാമ്യമുള്ളതിനാൽ Celtis cinnamomea എന്ന പേരുമുണ്ട്. തടിക്ക് നാറ്റമുണ്ട്. പഴകുമ്പോൾ മാറുന്ന ഈ മണം നനഞ്ഞാൽ വീണ്ടും വരും. വിത്തുവിതരണം ജലം വഴിയാണ്. തടി തലവേദനയ്ക്കുള്ള മരുന്നായി ഉപയോഗിക്കുന്നു.



</doc>
<doc id="230894" url="https://ml.wikipedia.org/wiki?curid=230894" title="മലമ്പുള്ള്‌">
മലമ്പുള്ള്‌

മലമ്പുള്ളിന്റെ ശാസ്ത്രീയ നാമം Accipiter trivirgatus എന്നും ഇംഗ്ലീഷിലെ പേര് Crested Goshawk എന്നുമാണ്. തെക്കേ ഏഷ്യയിൽ ഇന്ത്യ, ശ്രീലങ്ക, തെക്കേ ചൈന, ഇൻഡോനേഷ്യ, ഫിലിപ്പീൻസ് എന്നിവിടങ്ങളിൽ കാണുന്നു. സാധാരണയായി ഭൂമദ്ധ്യരേഖയോടടുത്ത പ്രദേശങ്ങളിൽ കാണപ്പെടുന്നു. താഴ്ന്ന പ്രദേശങ്ങളിലാണ് കൂടുതൽ കാണുന്നതെങ്കിലും ഹിമാലയത്തിന്റെ അടിവാരങ്ങളിൽ ഭൂട്ടാനിലും കാണപ്പെടുന്നുണ്ട്.
കടുത്ത തവിട്ടുനിറം. നീളം കുറഞ്ഞ വീതികൂടിയ ചിറകുകൾ.അടിവശം ചെമ്പിച്ച തവിട്ടു നിറത്തിലുള്ള വരകൾ നിറഞ്ഞതും വെള്ള നിറത്തിലുള്ളതുമ്മാണ്.വാലിന് നീളം കൂടുതലാണ്.വാലിൽ കടുത്ത കാപ്പി നിറത്തിലുള്ള നാലുവരകളുണ്ട്. വാലിന്റെ അടിയിലെ തൂവലുകൾക്ക് നല്ല വെള്ള നിറം. പെണ്ണിന് ആണിനേക്കാൾ വലിപ്പം കൂടുതലാണ്.

ചെറിയ പക്ഷികളും സസ്തനികളും

മാർച്ച് തൊട്ട് മേയ് വരെ


</doc>
<doc id="230903" url="https://ml.wikipedia.org/wiki?curid=230903" title="ഔട്ട്സോഴ്സിങ്">
ഔട്ട്സോഴ്സിങ്

ഒരു സ്ഥാപനം അല്ലെങ്കിൽ സംഘടന അവർ ചെയ്തുകൊണ്ടിരുന്നതോ പുതുതായി ആവശ്യം വന്നതോ ആയ ചില സേവനങ്ങൾ അല്ലെങ്കിൽ ജോലികൾ മറ്റൊരു സ്ഥാപനത്തിന് നല്കുന്ന പ്രവൃത്തിയാണ് ഔട്ട്സോഴ്സിങ് (ഇംഗ്ലീഷ്: "outsourcing"). ആധുനിക സാമ്പത്തിക വ്യവസ്ഥിതിയിൽ ഇതൊരു പ്രധാന പ്രക്രിയയാണ്. വിഗദ്ധ തോഴിലാളികൾ, വിഗദ്ധോപദേശം എന്നിവയുടെ കൈമാറ്റത്തെയും ഔട്ട് സോഴ്സിംഗ് എന്ന് വിവക്ഷിക്കാം.

സാധാരണയായി സാങ്കേതിക വിദ്യയുടെ അഭാവം, കുറഞ്ഞ തൊഴിൽ ചെലവ് എന്നിവ കാരണമാകും സ്ഥാപനങ്ങൾ ഇത് ചെയ്യുക. അതുകൊണ്ടു തന്നെ മിക്കവാറും തൊഴിലുകൾ അന്താരാഷ്ട്രമായിട്ടാകും കൈമാറ്റം ചെയ്യുക. ഇങ്ങനെ ഒരു രാജ്യത്തുനിന്ന് മറ്റൊരു രാജ്യത്തേയ്ക്ക് ചെയ്യുന്ന ഔട്ട്സോഴ്സിങ്ങിന് പുറംജോലിക്കരാർ എന്നും പറയുന്നു.

ഒരു ബിസിനസ്‌ സംരംഭത്തിൽ നടക്കേണ്ട ഏതെങ്കിലും പ്രവർത്തന, നിർമ്മാണ പ്രക്രിയകൾ അവരുടെ ഉത്തരവാദിത്തങ്ങൾ തുടങ്ങിയവ കച്ചവടത്തിൽ പങ്കാളികൾ അല്ലാത്ത മറ്റേതെങ്കിലും സഹായക ബിസിനസുകളെയോ വ്യക്തികളെയോ ചുമതലപ്പെടുത്തി നടത്തിയെടുക്കുന്ന നൂതന ബിസിനസ്‌ തന്ത്രമാണ് ബി.പി.ഒ. അഥവാ പുറം തൊഴിൽ കരാർ ജോലികൾ. അസംസ്കൃത വസ്തുക്കൾ ലഭ്യമാക്കുന്നതിനു ഉത്പാദനകമ്പനികളാണ് ഇത്തരത്തിൽ ജോലികൾ മറ്റുള്ളവരെ ഏൽപ്പിച്ചിരുന്നത്‌. ഇന്ന് എല്ലാ വിധത്തിലുള്ള ഉത്തരവാദിത്തങ്ങളും ഇത്തരം മൂന്നാം കക്ഷിക്കൾ ഏറ്റെടുത്തു നടത്തുന്നുണ്ട്.

മാനവശേഷി നടത്തിപ്പ്, കണക്കെഴുത്ത്, ധനകാര്യം തുടങ്ങിയ പിന്നാമ്പുറ സേവനങ്ങളും ഉപഭോക്താക്കൾക്കുള്ള സേവനങ്ങൾ, തുടങ്ങിയ മുൻനിര സേവനങ്ങളും ബി.പി.ഒ. സേവനദാതാക്കൾ നൽകാറുണ്ട്.

ഒരു രാജ്യത്തെ ജോലികൾ മറ്റൊരു രാജ്യത്തുള്ള ബി. പി. ഓ സേവനദാതാക്കൾ ചെയ്യുന്നതിനെ ഓഫ്‌ഷോർ ഔട്ട്‌സോർസിംഗ് എന്ന് പറയുന്നു. ഇത് ആ രാജ്യത്തെ തൊഴിലില്ലായ്മ കൂട്ടും എന്ന ആക്ഷേപമുണ്ട്.


</doc>
<doc id="230923" url="https://ml.wikipedia.org/wiki?curid=230923" title="രഞ്ജൻ പ്രമോദ്">
രഞ്ജൻ പ്രമോദ്

മലയാളചലച്ചിത്രരംഗത്തെ അറിയപ്പെടുന്ന ഒരു തിരക്കഥാകൃത്തും സംവിധായകനുമാണ് രഞ്ജൻ പ്രമോദ്. "രണ്ടാം ഭാവം" (2001), "മീശ മാധവൻ" (2002), "മനസ്സിനക്കരെ" (2003), "അച്ചുവിന്റെ അമ്മ" (2005), "നരൻ" (2005) എന്നിവയെല്ലാം ഇദ്ദേഹത്തിന്റെ തിരക്കഥയിലൊരുങ്ങിയ ചിത്രങ്ങളാണ്. "ഫോട്ടോഗ്രാഫർ" (2006) എന്ന ചിത്രമാണ് ഇദ്ദേഹം ആദ്യമായി സംവിധാനം ചെയ്തത്. "റോസ് ഗിറ്റാറിനാൽ" എന്ന ചിത്രമാണ് അടുത്തതായി പ്രഖ്യാപിക്കപ്പെട്ടിട്ടുള്ളത്.


</doc>
<doc id="230934" url="https://ml.wikipedia.org/wiki?curid=230934" title="രബീന്ദ്രോത്സവം">
രബീന്ദ്രോത്സവം

രബീന്ദ്രനാഥ ടാഗോറിന്റെ 150 ാം ജന്മവാർഷികത്തോടനുബന്ധിച്ച് കേരള സംസ്ഥാന ഇൻഫർമേഷൻ പബ്ളിക് റിലേഷൻസ് വകുപ്പ് സംഘടിപ്പിക്കുന്ന അനുസ്മരണ പരിപാടിയാണ് രബീന്ദ്രോത്സവം. 

ഫെബ്രുവരി 4നാണ് ഇതിനോടനുബന്ധിച്ചുള്ള ആഘോഷ പരിപാടികൾ തുടങ്ങുന്നത്. മുഖ്യമന്ത്രി ഉമ്മൻ ചാണ്ടി യാണ് സംസ്ഥാനതല പരിപാടികൾ ഉദ്ഘാടനം ചെയ്യുക.

ഇതിന്റെ ഭാഗമായി എല്ലാ ജില്ലകളിലും സെമിനാറുകളും ചലച്ചിത്ര പ്രദർശനവും ഉണ്ടായിരിക്കും. സ്കൂൾകുട്ടികൾക്കായി സംസ്ഥാനാടിസ്ഥാനത്തിൽ നാടക മത്സരം, നൃത്ത-സംഗീത പരിപാടികൾ, ഗീതാജ്ഞലി ഗാനപുസ്തകം, ബംഗാൾ-കേരള കലാ സാംസ്കാരിക സമന്വയം, ശാന്തിനികേതൻ സന്ദർശനം തുടങ്ങിയ വിവിധ പരിപാടികളും വരും മാസങ്ങളിൽ ഇതിന്റെ ഭാഗമായി സംഘടിപ്പിക്കും.


</doc>
<doc id="230951" url="https://ml.wikipedia.org/wiki?curid=230951" title="തുൾസി ഗബാഡ്">
തുൾസി ഗബാഡ്

ഒരു അമേരിക്കൻ രാഷ്ട്രീയ പ്രവർത്തകയാണ് തുൾസി ഗബാഡ് (ജനനം: ഏപ്രിൽ 12 1981). ഹവായിയിലെ രണ്ടാം ഡിസ്ട്രിക്കിൽ നിന്നും ജനപ്രതിനിധി സഭയൈലേക്ക് തെരഞ്ഞെടുക്കപ്പെട്ട ഡെമോക്രാറ്റിക് പ്രതിനിധിയാണിവർ. യു.എസ് ജനപ്രതിനിധി സഭയിൽ മതഗ്രന്ഥമെന്ന നിലയിൽ ഭഗവദ്ഗീതയുപയൊഗിച്ച് ആദ്യമായി സത്യപ്രതിജ്ഞ നടത്തിയ തുൾസി, അമേരിക്കൻ വംശജയായ ഹിന്ദു മത വിശ്വാസിയാണ് .ഹോണലോ സിറ്റി കൗൺസിൽ പ്രതിനിധിയായിരുന്ന തുൾസി ഇരുപത്തിയൊന്നാം വയസ്സിലാണ് സ്റ്റേറ്റ് കൗൺസിൽ അംഗമാകുന്നത്. സ്റ്റേറ്റ് കൗൺസിൽ അംഗമാകുന്ന ഏറ്റവും പ്രായം കുറഞ്ഞ വ്യക്തിയായിരുന്നു തുൾസി. ഹവായ് ആർമി നാഷണൽ ഗാർഡിൽ മിലിറ്ററി പോലീസ് കമ്പനി കമാൻഡറായ തുൾസി യുഎഇയിൽ രണ്ട് തവണ സേവനം നടത്തിയിട്ടുണ്ട്.
1981 ഏപ്രിൽ 12നു അമേരിക്കൻ സമൊവയിലെ ലിലൊഅലൊഅ യിൽ മൈക് ഗിബ്ബർദിന്റെയും കരൊൽ പൊട്ടർ ഗാബ്ബാർഡിന്റെയും അഞ്ചുമക്കളിൽ നാലാമതായിട്ടാണ് തുളസിയുടെ ജനനം. അച്ഛൻ മൈക് ഗബ്ബാർഡ് അമെരിക്കൻ സമൊവയിലെ ഫഗറ്റൊഗൊയിൽ ജനിചതുകൊണ്ട് അമേരിക്കൻ പൗരത്വം ലഭിച്ചു. അമ്മ കരോൽ ഗബ്ബാർഡ് ഇന്ത്യാനയിലെ ഡെക്കൊട്ടൂരിൽ ജനിച്ചവളാണ്. 1983ൽ തുളസിക്ക് 3 വയസ്സുള്ളപ്പോൾ ആ കുടുംബം ഹവായിലേക്ക് കുടിയേറി. 

തുളസി ഒരു ബഹുമത -ബഹുസംസ്കാരസമൂഹത്തിലാണ് വളർന്നത്. അവളുടെ അച്ഛൻ ഒരു സമൊവൻ യൂറോപ്യൻ പാരമ്പര്യത്തില്പെട്ട ആളായതുകൊണ്ട് കാത്തോലിക്കാ വിശ്വാസി ആയിരുന്നു. എന്നാൽ യോയ, മന്ത്രയോഗ, കീർത്തനം എന്നീവയിൽ താത്പര്യമുള്ളയാളായിരുന്നു. അവളുടെ അമ്മ യൂറോപ്യൻ പാരമ്പര്യമുള്ള ഹിന്ദുമതം പുലർത്തുന്നവരായിരുന്നു. അതുകൊണ്ട് ബാല്യാവസ്ഥയിൽ തന്നെ തുളസി ഹിന്ദുമതവിശ്വാസം പാലിച്ചുതുടങ്ങി. അവരുടെ മക്കൾ ഭക്തി, ജയ് നാരയണൻ, വൃന്ദാവൻ എന്നിവരാണ്. 

തുളസി ഫിലിപ്പൈൻസിലെ മിഷണറി പെൺപള്ളിക്കൂടത്തിൽ രണ്ട് വർഷം പഠിച്ചതൊഴിച്ചാൽ വീട്ടിൽ തന്നെ ആണ് സ്കൂൾ പഠനകാലം കഴിച്ചത്. അവർ ഹവാർ പസഫിക് യൂണിവേഴ്സിറ്റിയിൽ നിന്ന് ബിസിനസ് അഡ്മിനിസ്റ്റ്രെഷനിൽ 2009ൽ ബിരുദം നേടി. 


</doc>
<doc id="230970" url="https://ml.wikipedia.org/wiki?curid=230970" title="ഒപ്റ്റിമേറ്റ്">
ഒപ്റ്റിമേറ്റ്

പ്രാചീന റോമൻ റിപ്പബ്ലിക്കിലെ ഒരു യഥാസ്ഥിതിക (conservative) രാഷ്ട്രീയ കക്ഷിയാണ് ഒപ്റ്റിമേറ്റുകൾ. ഇവരുടെ രാഷ്ട്രീയ ലക്ഷ്യം പ്ലീബിയൻ ട്രൈബൂണൽ , പ്ലീബിയൻ കൗൺസിൽ എന്നിവയുടെ ശക്തി ക്ഷയിപ്പിച്ച്, സെനറ്റിന്റെ അധികാരം വർദ്ധിപ്പിക്കുക എന്നതായിരുന്നു. കൂടുതൽ അംഗങ്ങളും പാട്രീഷ്യന്മാരായിരുന്നാലും എന്നാലും ഇതൊരു പരിപൂർണ്ണ പാട്രീഷ്യൻ കക്ഷി അല്ലായിരുന്നു പല പ്രമുഖ പ്ലീബിയൻ രാഷ്ട്രീയ നേതാക്കളും ഈ കക്ഷിയിലുണ്ടായിരുന്നു. ഇതൊരു സ്വതാല്പര്യ വർഗീയ കക്ഷി അല്ലായിരുന്നു. പ്ലീബിയൻ കൗൻസിലിന്റെ പിന്തുണയോടെ ശക്തി ആർജ്ജിച്ചു വരുന്ന സേനാനായകന്മാരുടെ രാഷ്ട്രീയ സ്വാധീനം പരിമിതപ്പെടുത്തുകയും ഏകാധിപത്യം തടഞ്ഞ് സെനറ്റിന്റെ മേൽക്കോയ്മ നിലനിർത്തി ജനാധിപത്യത്തെ പരിരക്ഷിക്കുകയായിരുന്നു ഈ കക്ഷിയുടെ പ്രഖ്യാപിത ഉദ്ദേശം. 


</doc>
<doc id="230972" url="https://ml.wikipedia.org/wiki?curid=230972" title="സൂര്യനെല്ലി സ്ത്രീപീഡനക്കേസ്">
സൂര്യനെല്ലി സ്ത്രീപീഡനക്കേസ്

ഇടുക്കിയിലെ സൂര്യനെല്ലി സ്വദേശിനിയായ ഒൻപതാം ക്ലാസുകാരിയായിരുന്ന പെൺകുട്ടിയെ സ്നേഹം നടിച്ച് തട്ടിക്കൊണ്ടുപോകുകയും, തുടർന്നുള്ള നാല്പതുദിവസം ലൈംഗികമായി പീഡിപ്പിക്കുകയും ചെയ്തുവെന്ന പരാതി സംബന്ധിച്ച അന്വേഷണത്തേയും വിചാരണയേയും ആണ് സൂര്യനെല്ലി സ്ത്രീപീഡനക്കേസ് എന്ന് പറയുന്നത്.

1996-ൽ ആണ് സംഭവ പരമ്പരകളുടെ തുടക്കം. കേരളത്തിലെ വിവിധ സ്ഥലങ്ങളിൽവച്ചു നടന്ന പീഡനത്തിൽ 42 പേരോളം ഉൾപ്പെട്ടിരുന്നു. പ്രതികളിലും ആരോപണവിധേയരിലും പെട്ടവരിൽ ചിലർ അറിയപ്പെടുന്നവരും ഉന്നതപദവികൾ വഹിക്കുന്നവരും ആയിരുന്നു. പീരുമേട് സെഷൻസ് കോടതിയിൽ ആരംഭിച്ച കുറ്റവിചാരണ പിന്നീട് പ്രത്യേക കോടതിയിലേയ്ക്ക് മാറ്റപ്പെടുകയുണ്ടായി. പ്രതികളിൽ നാലുപേരൊഴിച്ചുള്ള എല്ലാവരേയും ശിക്ഷിച്ചുകൊണ്ടുള്ള പ്രത്യേക കോടതി വിധി, കേരള ഹൈക്കോടതി 2005-ൽ റദ്ദാക്കുകയും പ്രധാന പ്രതിയായ ധർമ്മരാജൻ ഒഴികെയുള്ളവരെ വെറുതെ വിടുകയും ചെയ്തു. ഇതിനെതിരെ സർക്കാരും ഇരയായ പെൺകുട്ടിയും സുപ്രീം കോടതിയിൽ അപ്പീലിൽ നൽകുകയും, 2013 ജനുവരിയിൽ, ഈ വിധി സുപ്രീം കോടതി റദ്ദാക്കുകയും കേസ് കേരള ഹൈക്കോടതിയിൽ പുനഃപരിശോധന നടത്തുന്നതിനായി തിരികെ അയയ്ക്കുവാൻ ഉത്തരവിടുകയും ചെയ്തു. തുടർന്ന് ഹൈക്കോടതി നടത്തിയ പുനർവിചാരണയിൽ പഴയ വിധി അസാധുവാക്കുകയും കീഴ്‌ക്കോടതി വിധി ഭേദഗതികളോടെ പുനഃസ്ഥാപിക്കുകയും ചെയ്തു.

1996-ൽ പതിനാറ് വയസുണ്ടായിരുന്ന പെൺകുട്ടി, മൂന്നാറിലെ ലിറ്റിൽ ഫ്ലവർ ഗേൾസ് ഹൈസ്കൂളിൽ കോൺവെന്റിൽ നിന്നായിരുന്നു പഠിച്ചിരുന്നത്. പിതാവ് തപാൽ വകുപ്പ് ജീവനക്കാരനായിരുന്നു. പെൺകുട്ടി സ്ഥിരമായി വീട്ടിലേയ്ക്കും തിരിച്ചും സഞ്ചരിച്ചിരുന്ന ബസിലെ ജോലിക്കാരനായ രാജു എന്ന വ്യക്തിയുമായി പ്രേമത്തിലാകുകയും രാജുവിന്റെ വാക്ക് വിശ്വസിച്ച് 1996 ജനുവരി 16-ന് കോൺവെന്റിൽ നിന്ന് അമ്മയ്ക്ക് അസുഖമാണെന്ന കള്ളം പറഞ്ഞ് പുറത്ത് കടക്കുകയും രാജുവിനൊപ്പം പോവുകയുമായിരുന്നു. രാജു പെൺകുട്ടിയെ പൊൻകുന്നം തെക്കേത്തുകവല സ്വദേശിനിയായ ഉഷ എന്ന സ്ത്രീയ്ക്ക് കോതമംഗലം ബസ് സ്റ്റാൻഡിൽ വെച്ച് പെൺകുട്ടിയറിയാതെ കൈമാറുകയും, ഉഷ തന്റെ പരിചയക്കാരനായ അഭിഭാഷകൻ ധർമ്മരാജനുമായി ചേർന്ന് പെൺകുട്ടിയെ ലൈംഗികമായി പീഡിപ്പിക്കുകയും, മറ്റ് നിരവധിയാൾക്കാർക്ക് ലൈംഗികമായി പീഡിപ്പിക്കാൻ അവസരമുണ്ടാക്കിക്കൊടുക്കുകയുമായിരുന്നു. ധർമ്മരാജൻ പെൺകുട്ടിയെ കോട്ടയം, പാലക്കാട്, എറണാകുളം, തിരുവനന്തപുരം, കന്യാകുമാരി, മൂവാറ്റുപുഴ എന്നിവിടങ്ങളിലെ ലോഡ്ജുകളിൽ നിരവധി പേർക്ക് പീഡിപ്പിക്കാൻ അവസരം നൽകി പണം വാങ്ങി. ഇതിനിടെ, തമിഴ്‌നാട്ടിലെ കമ്പത്ത് വിലാസിനിയെന്ന സ്ത്രീയുടെ വീട്ടിലും കുറവിലങ്ങാട്ടുള്ള മറ്റൊരു സ്ത്രീയുടെ വീട്ടിലും, നാദാപുരത്തെ ഒരു വീട്ടിലും പീഡനത്തിനായി താമസിപ്പിച്ചിരുന്നു. കുമളി റസ്റ്റ് ഹൗസിൽ വെച്ചായിരുന്നു ഏറ്റവുമധികം ലൈംഗിക പീഡനം നടന്നത്. ഒടുവിൽ ആറുദിവസം മുറിയിൽ പൂട്ടിയിട്ട് പീഡിപ്പിച്ചു. 

സൂര്യനെല്ലി കേസ്സിൽ പെൺകുട്ടിയെ 40 ദിവസത്തിനകം 37 പേർ ചേർന്ന് 67 തവണ പീഡിപ്പിച്ചെന്നും, അവയിൽ അമ്പതോളം പ്രാവശ്യം കൂട്ട ബലാൽസംഗമായിരുന്നുവെന്നും, സർക്കാർ പിന്നീട് 2013-ൽ ഒരു അപ്പീൽ വിചാരണവേളയിൽ കോടതിയെ അറിയിച്ചിരുന്നു. പീഡനങ്ങൾക്കായി 3090 കിലോമീറ്റർ ദൂരം സഞ്ചരിപ്പിച്ചിരുന്നു. പീഡനങ്ങളെക്കുറിച്ചുള്ള പെൺകുട്ടിയുടെ മൊഴി 590 താൾ ഉണ്ടായിരുന്നു. ധർമ്മരാജൻ കുട്ടിയെ ആദ്യം ബലാത്സംഗം ചെയ്തുവെന്നും പിന്നീട് ഭീഷണിപ്പെടുത്തിയും മയക്കുമരുന്ന് ചേർത്ത ഭക്ഷണം നൽകിയും തുടർപീഡനങ്ങൾക്ക് അവസരമുണ്ടാക്കിയെന്നും പ്രോസിക്യൂഷൻ വാദിച്ചു. ഗൂഢാലോചനയുടെ ഫലമായാണ് രാജു പെൺകുട്ടിയെ ഉഷയ്ക്കും ധർമ്മരാജനും കൈമാറിയതെന്നും, ധർമ്മരാജൻ ഭീഷണിപ്പെടുത്തിയും മർദ്ദിച്ചുമാണ് പെൺകുട്ടിയെ തടങ്കലിൽ വെച്ചതെന്നും ഹൈക്കോടതി പുനർവിചാരണയിൽ കണ്ടെത്തിയിരുന്നു.

തുടർച്ചയായ പീഡനത്തെത്തുടർന്ന് അവശനിലയിലായ പെൺകുട്ടിയെ പെരിയാറിലെ ആശുപത്രിയിൽ പ്രവേശിപ്പിക്കുകയും പെൺകുട്ടിയെ കിടത്തി ചികത്സിക്കണമെന്ന് ഡോക്ടർ പറയുകയുമുണ്ടായി. പെൺകുട്ടി മരിച്ചുപോകുമോ എന്ന ഭയം കാരണം ഇതിന് സമ്മതിക്കാതെ 1996 ഫെബ്രുവരി 26-നു വീട്ടിലേയ്ക്ക് പറഞ്ഞുവിടുകയായിരുന്നു. പെൺകുട്ടിക്ക് ഒരു ചെറിയ തുക കൊടുക്കുകയും നടന്ന സംഭവങ്ങളെപ്പറ്റി ആരോടെങ്കിലും പറഞ്ഞാൽ കൊന്നുകളയുമെന്ന് ഭീഷണിപ്പെടുത്തുകയും ചെയ്തു. തിരിച്ചെത്തിയ പെൺകുട്ടിയുടെ സ്വകാര്യഭാഗങ്ങളിൽ ഗുരുതരമായ പരിക്കേറ്റിരുന്നു എന്ന്, അന്ന് പെൺകുട്ടിയെ സഹായിച്ചിരുന്നവർ പറഞ്ഞിട്ടുണ്ട്, കോടതിയിൽ സമർപ്പിക്കപ്പെട്ട പെൺകുട്ടിയുടെ വൈദ്യപരിശോധനാ റിപ്പോർട്ടിൽ പീഡനത്താൽ പെൺകുട്ടിയുടെ യോനിയിൽ അണുബാധയുണ്ടായിരുന്നു എന്നും ഇടുപ്പിലും നടുവിനും വേദനയുണ്ടായിരുന്നു എന്നും പറയുന്നുണ്ട്. പെൺകുട്ടിയെ കുമളിയിൽ നിന്നും തേനിയിലേക്ക് കൊണ്ടുപോയ ജീപ്പിന്റെ ഡ്രൈവർ നൽകിയ മൊഴി പ്രകാരം വഴിയിലെ കുഴികളിലൂടെ ജീപ്പോടുമ്പോൾ വേദന സഹിക്കാനാവാതെ കരയുന്ന അവസ്ഥയിലായിരുന്നു പെൺകുട്ടി.

കുട്ടിയെ തട്ടിക്കൊണ്ടു പോയദിവസം തിങ്കളാഴ്ചയായിരുന്നതിനാൽ വീട്ടിൽ പോകേണ്ട ദിവസമായിരുന്നില്ല. അന്ന് കുട്ടിയെ മൂന്നാർ പട്ടണത്തിൽ കണ്ട കാര്യം കുട്ടിയുടെ പിതാവിന്റെ സുഹൃത്ത് അറിയിച്ചതിനെ തുടർന്ന് അന്നു തന്നെ അന്വേഷണമാരംഭിച്ചു. അതിനാൽ അന്നുതന്നെ പോലീസ് ഉണർന്നു പ്രവർത്തിക്കുകയായിരുന്നെങ്കിൽ പീഡനം നടക്കില്ലായിരുന്നുവെന്ന് പറയപ്പെടുന്നു. തിരിച്ചെത്തിയ പെൺകുട്ടിയെ പരിശോധിച്ച ഡോക്ടർ ആണ്, നിയമപ്രകാരം നീങ്ങാൻ പെൺകുട്ടിയേയും കുടുംബത്തേയും ഉപദേശിക്കുന്നതും പോലീസിനെ അറിയിക്കുന്നതും. കേസ് ആദ്യം മൂന്നാർ സി.ഐ. അന്വേഷിച്ചു, ആദ്യം തന്നെ ഉഷയും ധർമ്മരാജനും അറസ്റ്റിലായി. എന്നാൽ പ്രതികൾ പെൺകുട്ടിയുടെ ജനനതീയതി സ്കൂൾ രേഖകളിൽ 1980 ഏപ്രിൽ 23 എന്നുണ്ടായിരുന്നത് തിരുത്തി ഗൗരവം കുറയ്ക്കാൻ ശ്രമിച്ചെന്നും, കേസ് തേച്ചുമാച്ചുകളയാൻ ശ്രമിച്ചെന്നുമുള്ള ആരോപണം ഉയർന്നപ്പോൾ, അന്വേഷണ ചുമതല ദേവികുളം സി.ഐ. കെ.വി. മാത്യുവിനു സർക്കാർ കൈമാറി. ജാമ്യത്തിലിറങ്ങിയ ധർമ്മരാജൻ പിന്നീട് ഒളിവിൽ പോയി. മാദ്ധ്യമ-പൊതുജനസമ്മർദ്ദത്തെ തുടർന്ന് കേസ് കൂടുതൽ ഉയർന്ന ഉദ്യോഗസ്ഥർ അന്വേഷിക്കാൻ ഉത്തരവുണ്ടായി. ആദ്യം എസ്.പി. ഇട്ടൂപ്പിന്റെ നേതൃത്വത്തിലും പിന്നിട് അന്ന് ഐ.ജി. ആയിരുന്ന സിബി മാത്യൂസിന്റെ നേതൃത്വത്തിലുമുള്ള സംഘങ്ങൾ അന്വേഷണം ഏറ്റെടുത്തു. ആദ്യം പെൺകുട്ടിയുടെ സ്കൂൾ യൂണിഫോം ഉഷയുടെ വീട്ടിൽ നിന്നും, പാദസരം കോട്ടയം, പുളിമൂട് കവലയിലെ കടയിൽ നിന്ന് കണ്ടെത്തുകയും ചെയ്തത് നിർണ്ണായക തെളിവായി. അന്ന് കേന്ദ്രമന്ത്രിയായിരുന്ന പി.ജെ. കുര്യനും, കോട്ടയം ജില്ലാ പഞ്ചായത്ത് അംഗവും കോൺഗ്രസ് ജില്ലാ കമ്മറ്റി (ഡി.സി.സി.) സെക്രട്ടറിയും ആയിരുന്ന ജേക്കബ് സ്റ്റീഫനും (സ്റ്റീഫൻജി) അടക്കം മൊത്തം നാല്പത്തിരണ്ടു പേർ തന്നെ പീഡിപ്പിച്ചുവെന്ന് പെൺകുട്ടി അന്വേഷണ ഉദ്യോഗസ്ഥനു മുൻപാകെ മൊഴി കൊടുത്തിരുന്നു.

പീരുമേട് സെഷൻസ് കോടതിയിലാണ് വിചാരണ തുടങ്ങിയത്. 1999-ൽ പൊതുജനസമ്മർദ്ദത്തെത്തുടർന്ന് മന്ത്രിസഭാതീരുമാനമനുസരിച്ച് കോട്ടയത്ത് ഒരു പ്രത്യേക കോടതി ഈ കേസിന്റെ വിചാരണയ്ക്കായി രൂപീകരിക്കുകയുണ്ടായി. ഇതായിരുന്നു കേരളത്തിലെ ആദ്യത്തെ പ്രത്യേക കോടതി.

2000 സെപ്റ്റംബർ 6-ന് പ്രത്യേക കോടതി 35 പ്രതികൾക്ക് മൂന്നു മുതൽ പതിമൂന്നു വർഷം വരെ തടവുശിക്ഷ വിധിച്ചു. ഒന്നാം പ്രതിയായ കണ്ടക്ടർ രാജുവിനും രണ്ടാം പ്രതിയായ ഉഷയ്ക്കും പതിമൂന്ന് വർഷം വീതം തടവു ശിക്ഷ ലഭിച്ചു. മറ്റു കുറ്റങ്ങൾക്ക് ഇവർക്ക് നാലു വർഷം തടവുശിക്ഷയും നൽകപ്പെട്ടു. നാലു പ്രതികളെ വെറുതേ വിടുകയുമുണ്ടായി. വക്കീൽ ധർമ്മരാജനും, കുമളി റെസ്റ്റ് ഹൗസ് ജോലിക്കാരനായ 'എലൈറ്റ്' ദേവസ്യയും വിചാരണ നടക്കുന്ന സമയത്ത് ഒളിവിലായിരുന്നു. നാലാം പ്രതി റെജി 2004 നവംബർ 2-ന് ആത്മഹത്യ ചെയ്തു. മറ്റൊരു പ്രതിയായിരുന്ന സലിം ഈ കാലയളവിനുള്ളിൽ മരിച്ചിരുന്നു.

ക്രിമിനൽ ഗൂഢാലോചന (ഐ.പി.സി. സെൿഷൻ 120-ബി), കൂട്ടബലാൽസംഗം (ഐ.പി.സി. സെക്‌ഷൻ 376.2ജി), ബലാൽസംഗം (ഐ.പി.സി. സെൿഷൻ 376ഐ) ക്രിമിനൽ ഉദ്ദേശത്തോടെയുള്ള തട്ടിക്കൊണ്ടുപോകൽ (ഐ.പി.സി. സെൿഷൻ 368), പ്രായപൂർത്തിയാകാത്ത പെൺകുട്ടിയെ ലൈംഗികോദ്ദേശത്തോടെ വിപണനം ചെയ്യൽ (ഐ.പി.സി. സെൿഷൻ 366) തടഞ്ഞുവെക്കൽ (ഐ.പി.സി. സെൿഷൻ 363), തട്ടിക്കൊണ്ടുപോകൽ (ഐ.പി.സി. സെൿഷൻ 365) തുടങ്ങിയ കുറ്റങ്ങളാണ് പ്രത്യേക കോടതി കണ്ടെത്തിയത്. കേസന്വേഷണത്തിന്റെ ആദ്യഘട്ടത്തിലെ പോലീസിന്റെ പ്രവർത്തനവും വിധിയിൽ വിമർശന വിധേയമായി. പ്രത്യേക കോടതി ജഡ്ജി എം. ശശിധരൻ നമ്പ്യാർ ആയിരുന്നു ശിക്ഷ വിധിച്ചത്. ജി. ജനാർദ്ദനക്കുറുപ്പ് ഈ കേസിന്റെ പ്രത്യേക പ്രോസിക്യൂട്ടർ ആയിരുന്നു.

വിചാരണയുടെ ആദ്യഘട്ടത്തിൽ ഒളിവിലായിരുന്ന ധർമ്മരാജൻ, കർണാടകയിലെ പാറമടയിൽ ജോലിക്കാരനായി ജീവിക്കവെ 2000 സെപ്റ്റംബർ 17-നു പോലീസ് പിടിയിലായി. ധർമ്മരാജനായി പ്രത്യേക കോടതി, പ്രത്യേക വിചാരണ നടത്തുകയും വിചാരണയ്ക്കൊടുവിൽ 2002 ജൂലൈ 13-നു ജീവപര്യന്തം ശിക്ഷ വിധിക്കുകയും ചെയ്തു.

2005 ജനുവരി 20-ന് കേരള ഹൈക്കോടതി മുന്നേ ശിക്ഷിക്കപ്പെട്ട 35 പേരെ വെറുതേ വിടുകയും ധർമരാജൻ മാത്രമാണ് കുറ്റക്കാരൻ എന്നും ഇയാളുടെ കുറ്റം പ്രായപൂർത്തിയാകാത്ത പെൺകുട്ടിയെ വേശ്യാവൃത്തിക്കായി സ്വീകരിക്കുകയും വിൽക്കുകയും ചെയ്തത് മാത്രമാണെന്നും വിധിച്ചു. ഇയാളുടെ ശിക്ഷ അഞ്ചുവർഷം തടവ്, 50,000 രൂപ പിഴ എന്നിവ മാത്രമായി ഇളവു ചെയ്യുകയുമുണ്ടായി. പെൺകുട്ടി സമ്മതിച്ചതുകൊണ്ടാണ് പ്രതികൾ പെൺകുട്ടിയുമായി ലൈംഗിക ബന്ധത്തിലേർപ്പെട്ടതെന്നും, പെൺകുട്ടിയ്ക്ക് 16 വയസ് ആയതിനാൽ ലൈംഗികസ്വാതന്ത്ര്യത്തിനുള്ള പ്രായമായതിനാൽ ബലാൽസംഗം ചെയ്തെന്ന വാദം നിലനിൽക്കില്ലെന്നും ഒപ്പം പെൺകുട്ടി 40 ദിവസം പലരോടൊമൊപ്പം കഴിഞ്ഞിട്ടും രക്ഷപെടാൻ ഒരു ശ്രമവും നടത്തിയില്ലെന്നും കോടതി നിരീക്ഷിച്ചു. പ്രതികളിൽ പലരും പെൺകുട്ടിയുമായി രണ്ടിലേറെ തവണ ബന്ധപ്പെട്ടിരുന്നുവെങ്കിലും പെൺകുട്ടി ചെറുത്തുനിന്നിരുന്നു എന്നതിന്റെ ഒരു ലക്ഷണം പോലും ശരീരത്തിൽ കാണപ്പെട്ടിരുന്നില്ല എന്നും കോടതി നിരീക്ഷിച്ചത് വിവാദമുണ്ടാക്കി. രോഗബാധിതയായിരുന്നുവെന്നും വേദനയനുഭവിക്കുകയായിരുന്നു എന്നും വാദമുണ്ടായിരുന്നുവെങ്കിലും ഒരു തവണ പോലും പെൺകുട്ടി കരഞ്ഞതായി വാദമില്ല എന്നും ഹൈക്കോടതിവിധിയിൽ നിരീക്ഷണമുണ്ടായിരുന്നു. പെൺകുട്ടി സ്വമേധയാ ആണ് രാജുവിനൊപ്പം പോയതെന്നതിന് പീഡനത്തിനു മുമ്പ് പെൺകുട്ടി രാജുവിനെഴുതിയ ഒരു കത്ത് കോടതി തെളിവായി സ്വീകരിച്ചിരുന്നു. കൂടാതെ പെൺകുട്ടി അച്ഛനമ്മമാർ അറിയാതെ ആഭരണം പണയം വച്ചു, ഹോസ്റ്റൽ ഫീസടയ്ക്കാൻ അച്ഛൻ കൊടുത്ത 450 രൂപ മറ്റാവശ്യങ്ങൾക്കായി ചിലവഴിച്ചു എന്നീ പ്രതിഭാഗത്തിന്റെ വാദങ്ങളും പെൺകുട്ടിയുടെ മാനസിക പശ്ചാത്തലം വിശകലനം ചെയ്യാനായി കോടതി പരിഗണനയിലെടുത്തു. 

വിധിയെ തുടർന്ന് വിവാദങ്ങളും പൊട്ടിപ്പുറപ്പെട്ടു. പതിനാറ് വയസ്സ് മാത്രമുണ്ടായിരുന്ന ഒരു പെൺകുട്ടിയെ ഭയപ്പെടുത്തിയിരുന്നെന്ന വാദം കോടതി കണ്ടില്ലെന്ന് അന്നേ ആരോപണമുയർന്നിരുന്നു. പ്രതികളിൽ ചിലർ, കുറ്റത്തിൽ ഉന്നത വ്യക്തികളുടെ പങ്ക് തെളിവുസഹിതം വെളിപ്പെടുത്തുമെന്ന ഭീഷണി നടത്തിയും മറ്റും കോടതിവിധി അട്ടിമറിക്കുകയായിരുന്നുവെന്നും, അതല്ല അന്ന് മുഖ്യമന്ത്രിയായിരുന്ന ഉമ്മൻ ചാണ്ടിയുടെ ബന്ധുവായ ജേക്കബ് സ്റ്റീഫനു വേണ്ടി കോടതി വിധി സ്വാധീനിക്കപ്പെട്ടു എന്നുമൊക്കെ ആരോപണമുയർന്നിരുന്നു. പിതാവും ജ്യേഷ്ഠസഹോദരനും മജിസ്ട്രേട്ടുമാരായ, നീതിന്യായവ്യവസ്ഥയിൽ സ്വാധീനം ചെലുത്താൻ ശേഷിയുള്ള അഭിഭാഷകനായിരുന്ന ധർമ്മരാജനു വേണ്ടി വിധി സ്വാധീനിക്കപ്പെട്ടിരിക്കാമെന്നും അന്ന് സംശയമുയർന്നിരുന്നു. ഹൈക്കോടതി വിധി നീതിന്യായവ്യവസ്ഥയിൽ നിലനിൽക്കുന്ന ലിംഗപരമായ അസമത്വത്തെയാണ് കാണിക്കുന്നതെന്നും വാദമുണ്ടായിരുന്നു. എതിർപ്പില്ലായ്മ സമ്മതത്തിന്റെ തെളിവല്ല എന്ന വസ്തുത കോടതി കണക്കിലെടുത്തില്ല എന്നും ആക്ഷേപമുണ്ട്. ജസ്റ്റിസ് കെ.എ. അബ്ദുൾ ഗഫൂർ, ജസ്റ്റിസ് ആർ. ബസന്ത് എന്നിവരുൾപ്പെട്ട ഹൈക്കോടതി ഡിവിഷൻ ബഞ്ച് ആയിരുന്നു കേസ് കേൾക്കുകയും വിധി പുറപ്പെടുവിക്കുകയും ചെയ്തത്. ഈ വിധി ഇത്തരത്തിലുള്ള മറ്റ് കേസുകളെയും ബാധിക്കുമെന്ന് വനിതാസംഘടനകളും മറ്റും ഭയന്നിരുന്നു. തെളിവുകളുടെ അഭാവം കൊണ്ടല്ല ഹൈക്കോടതി പ്രതികളെ വെറുതെ വിട്ടതെന്നായിരുന്നു അന്വേഷണ ഉദ്യോഗസ്ഥനായിരുന്ന സിബി മാത്യൂസ് പിന്നീട് അഭിപ്രായപ്പെട്ടത്.

പ്രോസിക്യൂഷൻ കേസിൽ പ്രതികളായിട്ടുള്ളവരിൽ ധർമ്മരാജൻ ഒഴിച്ച് ബാക്കിയുള്ളവരായ ഇടുക്കി കൊന്നത്തടി പുതുച്ചിറയിൽ രാജു (പെൺകുട്ടിയെ സ്നേഹം നടിച്ച് തട്ടിക്കൊണ്ട് പോയ ബസ് ജീവനക്കാരൻ), ചിറക്കടവ് തെക്കേത്തുകവല കൊട്ടാടിക്കുന്നേൽ ഉഷ, ചിറക്കടവ് പുതുപ്പറമ്പിൽ പി. കെ. ജമാൽ, വെള്ളൂത്തുരുത്ത് നെല്ലിക്കൽ റെജി, പാലാ കുറിച്ചിയിൽ ചെറിയാച്ചൻ, ചിറക്കടവ് വടക്കുംഭാഗം വടക്കേക്കര ഉണ്ണികൃഷ്ണൻനായർ (ഇരുട്ടുണ്ണി), കൊഴുവനാൽ നെടുംതകിടിയിൽ അഡ്വ. ജോസ്, ചിങ്ങവനം വലിയപറമ്പിൽ ശ്രീകുമാർ, കുളത്തുമേൽ കൊല്ലാടുമുറി മാമ്പറത്തല രാജേന്ദ്രൻനായർ, അമയന്നൂർ മാവേലിൽ ജേക്കബ് സ്റ്റീഫൻ (സ്റ്റീഫൻജി, മുൻ കോട്ടയം ജില്ലാ പഞ്ചായത്ത് അംഗം), കിഴക്കേക്കര വേലക്കാട് അജി, പൊൻകുന്നം മാഞ്ഞാവിൽ കോളനി വട്ടങ്കാവുങ്കൽ സതീശൻ, മാറാടി രാമമംഗലംപേട്ട കുഴിക്കണ്ടത്തിൽ അലിയാർ, ആവോലി രാമമംഗലം കുഴിത്തൊട്ടിയിൽ മുഹമ്മദ് യൂസഫ്, രാമമംഗലം ഉണ്ണിപ്പിള്ളി പടിഞ്ഞാറെവട്ടത്ത് പുത്തൻപുരയിൽ ദാവൂദ്, എരുമേലി പുഞ്ചവയൽ കപ്ലിയിൽ തുളസീധരൻ, ചിറക്കടവ് കൊട്ടാടിക്കുന്നേൽ ജോൺ എന്ന മോഹനൻ, ചിറക്കടവ് വടക്കുംഭാഗം കണച്ചുമല രാജഗോപാലൻനായർ (കൊന്ന രാജൻ), പൊൻകുന്നം പന്തിരവേലിൽ മാത്യൂജോസഫ്, ചിറക്കടവ് തെക്കയിൽ ശ്രീകുമാർ, പുലിയന്നൂർ പടിഞ്ഞാറ്റിൻകര കരുപ്പാക്കുന്നേൽ സണ്ണിജോർജ്, കിഴതടിയൂർ കാനാട്ടുപാറ ഇല്ലിമൂട്ടിൽ ജിജി, എലിക്കുളം അഞ്ചാം മൈൽ ചീരാങ്കുഴി ജോസഫ്, ചിറക്കടവ് വടക്കുംഭാഗം ഇല്ലുത്തുംപറമ്പ് പിണമറുകിൽ സാബു, കുന്നത്തുനാട് രാമമംഗലം കീഴില്ലം മണലിക്കുടിയിൽ വർഗീസ്, വാഴൂർ പുളിക്കക്കവല തെന്നശ്ശേരി ജോർജ് ചെറിയാൻ, തിരുവല്ല തോട്ടപ്പുഴശ്ശേരി ഐക്കര വിജയകുമാർ, മാറാടി രാമമംഗലം ഉണ്ണിപ്പിള്ളിൽ പുത്തൻപുരയിൽ അഷറഫ്, ഇളങ്ങുളം കുഴിക്കാട്ടുതാഴെ ആന്റണി, രാമമംഗലം പടിഞ്ഞാറെവെട്ടത്ത് പുത്തൻവീടിൽ ഷാജി, മാറാടി ആനിക്കാട് പുത്തൻതോപ്പിൽ അനിൽ, കുടയത്തൂർ കൂവപ്പള്ളി പുളിയാങ്കുന്നേൽ സാബുമാത്യു, കൂവപ്പള്ളി മണ്ണാറക്കയം തോണ്ടിക്കടവിൽ കെ. തങ്കപ്പൻ, കുറവിലങ്ങാട് കുന്നത്തുവീട്ടിൽ മേരി, കട്ടപ്പന യാങ്കുഴിക്കര വിഴിക്കപ്പാറ വിലാസിനി എന്നിവരെ ഹൈക്കോടതി വെറുതെ വിട്ടു.

ഹൈക്കോടതി വിധി പ്രകാരം 5 വർഷം വെറും തടവിനു ശിക്ഷിക്കപ്പെട്ട ധർമ്മരാജൻ പിന്നീട് പരോളിലിറങ്ങുകയും ഒളിവിൽ പോകുകയുമുണ്ടായി. സുപ്രീം കോടതിയുടെ പുനഃപരിശോധനാ നിർദ്ദേശത്തിനു ശേഷം ധർമ്മരാജൻ 2013 ഫെബ്രുവരി 15-ന് മാത്രമാണ് പിന്നീട് പോലീസ് പിടിയിലായത്.

2013 ജനുവരി 31-ൽ സുപ്രീം കോടതി ഹൈക്കോടതി വിധി അസ്ഥിരപ്പെടുത്തുകയും വീണ്ടും വാദം കേൾക്കാനായി ഹൈക്കോടതിയിലേയ്ക്ക് കേസ് തിരികെ അയയ്ക്കുകയും ചെയ്തു. ജസ്റ്റിസ് എ.കെ. പട്നായിക്, ജ്ഞാൻസുധ മിശ്ര എന്നിവർ ഉൾപ്പെട്ട അതിവേഗ ബെഞ്ചാണു കേസ് പരിഗണിച്ചത്. എട്ട് വർഷത്തോളം സുപ്രീം കോടതിയിൽ കെട്ടിക്കിടന്ന അപ്പീൽ അപേക്ഷയിൽ, വെറും ഒന്നരമണിക്കൂർ വാദം കേട്ട സുപ്രീം കോടതി, ഹൈക്കോടതി വിധി തെറ്റാണെന്നും, പുനർവിചാരണ ചെയ്യേണ്ടതുണ്ടെന്നും കണ്ടെത്തുകയാണുണ്ടായത്.

പ്രതികളെ വെറുതേ വിട്ടതിനെതിരായി കേരള സർക്കാരും പെൺകുട്ടിയും കൊടുത്ത അപ്പീലിലായിരുന്നു വിധി വന്നത്. കേസിൽ അഖിലേന്ത്യാ ജനാധിപത്യ മഹിളാ അസോസിയേഷനും കക്ഷിചേർന്നിരുന്നു. അന്വേഷണ വേളയിലും പ്രത്യേക കോടതിയുടെ വിചാരണ വേളയിലും മുഖ്യപ്രതികളിലൊരാളായിരുന്ന ധർമ്മരാജൻ ഒളിവിലായിരുന്നുവെന്നും അതിനാൽ അയാളെ ഒഴിവാക്കിയാണ് പ്രതിപ്പട്ടിക തീർത്ത് വിചാരണനടത്തിയതെന്നും, പിന്നീട് ധർമ്മരാജൻ പിടിയിലായ ശേഷം പ്രത്യേക വിചാരണ നടത്തുകയായിരുന്നുവെന്നും, പ്രതികളെ വെറുതേ വിടാൻ പ്രതിപ്പട്ടികയിലെയും മറ്റും സങ്കീർണ്ണ സാങ്കേതികപ്രശ്നങ്ങൾ പരിഗണിച്ചുവെന്നും കേരള സർക്കാരിന്റെ അഭിഭാഷകൻ കെ. പദ്മനാഭൻ നായർ അടക്കം പെൺകുട്ടിയ്ക്കായി ഹാജരായവർ സുപ്രീം കോടതിയെ അറിയിച്ചതും കോടതി കണക്കിലെടുത്തിരുന്നു. ഹൈക്കോടതി വിധിയിൽ പെൺകുട്ടിയ്ക്കെതിരെയുള്ള പരാമർശങ്ങൾ ഞെട്ടിക്കുന്നതെന്നും സുപ്രീം കോടതി നിരീക്ഷിച്ചു.

ഹൈക്കോടതിയുടെ വിധിപ്രസ്താവം സുപ്രീം കോടതി തള്ളിയതോടെ കേരള ഹൈക്കോടതിയിൽ കേസിന്റെ പുനർവിചാരണ തുടങ്ങുകയും 2014 ഏപ്രിൽ 4-നു വിധി പ്രസ്താവിക്കുകയും ചെയ്തു. പുതിയ വിധി ഹൈക്കോടതിയുടെ പഴയ വിധി തള്ളി പ്രത്യേക കോടതിയുടെ വിധി വ്യത്യാസങ്ങളോടെ അംഗീകരിച്ചു. പുനർവിചാരണ കേട്ടതും, വിധി പ്രസ്താവിച്ചതും ജസ്റ്റിസുമാരായ കെ.ടി. ശങ്കരൻ, എം.എൽ. ഫ്രാൻസിസ് എന്നിവരടങ്ങിയ ഹൈക്കോടതി ഡിവിഷൻ ബഞ്ചാണ്.

മുഖ്യപ്രതി ധർമ്മരാജന് പ്രത്യേക കോടതി നൽകിയ ജീവപര്യന്തം തടവു ശിക്ഷ ഈ വിധിയിൽ ഹൈക്കോടതി ശരിവെച്ചു. ഈ കാലയളവിനുള്ളിൽ മരണപ്പെട്ട അഞ്ചുപേരെ ഒഴിവാക്കിയായിരുന്നു വിധി. പ്രോസിക്യൂഷൻ കേസിലെ പ്രതികളിൽ ഏഴുപേരെ ഹൈക്കോടതി തെളിവിന്റെ അഭാവം, കൃത്യമായി തിരിച്ചറിയാതിരിക്കൽ, സംശയത്തിന്റെ ആനുകൂല്യം എന്നീ കാരണങ്ങളാൽ വിട്ടയച്ചു. അന്വേഷണത്തിൽ ചെറിയ പാളിച്ചകളുണ്ടായിട്ടുണ്ടെന്നും, എന്നാലത് ഗൗരവകരമായ മേഖലകളിലല്ലെന്നും, അക്കാരണം കൊണ്ട് പ്രതികളെ വെറുതേ വിടുന്നത് അംഗീകരിക്കാനാവില്ലെന്നും ഹൈക്കോടതി വിധിയിൽ വ്യക്തമാക്കി.

ജസ്റ്റിസ് ആർ. ബസന്ത് ഉൾപ്പെട്ട ഹൈക്കോടതി ഡിവിഷൻ ബഞ്ച് പഴയ വിധിയിൽ പെൺകുട്ടിക്കെതിരെ നടത്തിയിരുന്ന, പെൺകുട്ടി ബാലവേശ്യയാണെന്നും, മൊഴി അവിശ്വസനീയമാണെന്നും ഉള്ള പ്രസ്താവങ്ങൾ പുതിയ വിധിയിൽ നീക്കം ചെയ്യുകയും, പെൺകുട്ടിയുടെ മൊഴി വിശ്വസനീയമാണെന്ന് പ്രസ്താവിക്കുകയും ചെയ്തു. കുട്ടിയെ ഭയപ്പെടുത്തിയിരുന്നെന്നുള്ള വാദം പഴയ ബഞ്ച് കണക്കിലെടുത്തിരുന്നില്ലെങ്കിലും ഈ ബഞ്ച് കണക്കിലെടുത്തു. കുട്ടി പെട്ടെന്ന് പേടിക്കുന്ന സ്വഭാവമുള്ളവളായിരുന്നുവെന്നും സാക്ഷിമൊഴികളിൽ നിന്ന് ഹൈക്കോടതി അനുമാനിച്ചു. തന്നെ പീഡിപ്പിച്ചവരോടു തന്നെ രക്ഷപെടുത്തണമെന്നും, ദയവുകാട്ടണമെന്നും കുട്ടി പറഞ്ഞിരുന്നതായും ഹൈക്കോടതി കണ്ടെത്തി. മൊഴിയിലെ ഏതാനം ലഘു വൈരുദ്ധ്യങ്ങൾ സ്വാഭാവികമാണെന്നും, അത് പെരുപ്പിച്ച് കാട്ടേണ്ടന്നും കോടതി നിരീക്ഷിച്ചു. കുട്ടി വേശ്യാവൃത്തിയിലേർപ്പെട്ടെന്ന വാദം നിലനിൽക്കില്ലെന്നും, പീഡനത്തിനിടെ സ്വന്തം ആഭരണങ്ങൾ വരെ നഷ്ടപ്പെട്ടതല്ലാതെ ഒന്നും നേടിയില്ലെന്നും 
ഹൈക്കോടതി വിധിയിൽ നിരീക്ഷിച്ചു. പഴയ വിധിയുടെ പശ്ചാത്തലത്തിൽ കോടതി പ്രതിഭാഗം അഭിഭാഷകരോട് പെൺകുട്ടി വേശ്യാവൃത്തിയാണോ ചെയ്തതെന്ന് ചോദിച്ചതിനെ തുടർന്ന് അഭിഭാഷകർ അങ്ങനെയഭിപ്രായം ഇല്ലെന്ന് അറിയിച്ചിട്ടുണ്ടെന്നും വിധിയിൽ വ്യക്തമാക്കിയിട്ടുണ്ട്. കൗമാരക്കാരിയായ കുട്ടി തന്റെ കാമുകനോടുള്ള സ്നേഹം മൂലം ചെയ്ത ചെറിയ കുറ്റങ്ങൾ കുട്ടി ദുർമാർഗ്ഗിയായതുകൊണ്ടല്ലെന്നും, കുട്ടിയുടെ ആത്മാർത്ഥതയെ കാമുകൻ ദുരുപയോഗം ചെയ്യുകയായിരുന്നുവെന്നും കോടതി നിരീക്ഷിച്ചു. നിർബന്ധിത ലൈംഗികവേഴ്ചയ്ക്ക് വിധേയമാക്കിയെന്ന മെഡിക്കൽ റിപ്പോർട്ടുകളിലെ കണ്ടെത്തലുകളും കോടതി കണക്കിലെടുത്തു.

മുൻവിധിയിൽ നിന്ന് വ്യത്യസ്തമായി ഹൈക്കോടതി വിധി പൊതുവേ സ്വീകരിക്കപ്പെട്ടു. പഴയ വിധി നടത്തിയ ബഞ്ചിലുണ്ടായിരുന്ന, പിന്നീട് വ്യത്യസ്ത വേദികളിൽ 'പെൺകുട്ടി ബാലവേശ്യയായിരുന്നു' എന്നാവർത്തിച്ച ബസന്തിനുള്ള മറുപടിയാണ് ഹൈക്കോടതി വിധി എന്ന് പെൺകുട്ടിയുടെ പിതാവ് അഭിപ്രായപ്പെട്ടിട്ടുണ്ട്.

വിവിധ രാഷ്ട്രീയപ്പാർട്ടികൾക്ക് കേസ് വിവിധ തലങ്ങളിൽ വെല്ലുവിളിയായി. കോൺഗ്രസ് പാർട്ടിയുടെ ഉന്നത നേതാക്കൾ കേസിൽ ഉൾപ്പെടുകയോ സംശയത്തിന്റെ നിഴലിലാകുകയോ ചെയ്തപ്പോൾ, സി.പി.ഐ.(എം), ജെ.എസ്.എസ്., കേരളാ കോൺഗ്രസ് തുടങ്ങിയ പാർട്ടികളുടെ പ്രാദേശിക നേതാക്കൾ കേസിൽ പ്രതികളായി. പ്രധാന പ്രതിയായിരുന്ന ധർമ്മരാജൻ എസ്.എഫ്.ഐ. സജീവപ്രവർത്തകനായിരുന്നു, പിന്നീട് സി.പി.ഐ.(എം‌)-ന്റെ ചെറുകിട നേതാവായിത്തീർന്നയാളും, സി.പി.ഐ.(എം)-ന്റെ പ്രാദേശിക കേസുകൾ വാദിച്ചിരുന്ന വ്യക്തിയുമാണ്. എന്നാൽ സൂര്യനെല്ലി കേസിനു മുമ്പേ തന്നെ ധർമ്മരാജൻ സി.പി.ഐ.(എം)-ൽ നിന്ന് പുറത്താകുകയുണ്ടായി. അഭിഭാഷകനായിരിക്കുമ്പോൾ പൊൻകുന്നത്തിനടുത്ത് ചേനപ്പാടിയിൽ അടിപിടിക്കേസിൽ ഉൾപ്പെട്ടതാണ് ധർമ്മരാജൻ ആ പാർട്ടിക്ക് അനഭിമതനാകാൻ കാരണം. തുടർന്ന് ജെ.എസ്.എസി.ൽ ചേരുകയും പാർട്ടിയുടെ ഘടകം പൊൻകുന്നം പ്രദേശത്ത് രൂപീകരിക്കാൻ മുൻകൈയെടുത്തു പ്രവർത്തിച്ച്, പ്രാദേശിക നേതാവായി മാറുകയും ചെയ്തു. 28-ാംപ്രതി ജോർജ്ജ് ചെറിയാൻ മുമ്പ് മഹാത്മാഗാന്ധി സർവ്വകലാശാല യൂണിയൻ ചെയർമാനും, സ്റ്റുഡന്റ് ഡീനും ആയിരുന്നു.

കോട്ടയം ഡി.സി.സി. സെക്രട്ടറിയും കോൺഗ്രസിലെ എ ഗ്രൂപ്പ് നേതാവുമായിരുന്ന ജേക്കബ് സ്റ്റീഫൻ എന്ന സ്റ്റീഫൻജി ആണ് പീഡനക്കേസിൽ ഉൾപ്പെട്ട ഒരു പ്രധാന രാഷ്ട്രീയപ്രവർത്തകൻ. അക്കാലത്ത് ഇയാൾ കോട്ടയം ജില്ലാ പഞ്ചായത്ത് അംഗമായിരുന്നു. കേസിന്റെ ആദ്യകാലങ്ങളിൽ സജീവരാഷ്ട്രീയത്തിൽ നിന്നും മാറി നിന്നിരുന്നുവെങ്കിലും പിന്നീട് വീണ്ടും സജീവമായി. പ്രത്യേക കോടതി ശിക്ഷ, 2014-ൽ ഹൈക്കോടതി ശരി വെക്കുന്ന വേളയിൽ ഇയാൾ കോട്ടയം സഹകരണ-കാർഷിക ഗ്രാമവികസനബാങ്കിന്റെ പ്രസിഡന്റായിരുന്നു. കേരള സംസ്ഥാന സഹകരണ കാർഷിക ഗ്രാമവികസനബാങ്കിന്റെ എക്സിക്യൂട്ടീവ് ഡയറക്ടർ പദവി ഇയാൾ വഹിക്കുന്നുണ്ടായിരുന്നു. അയർക്കുന്നം സർവീസ് സഹകരണ ബാങ്കിന്റെ ഡയറക്ടർ ബോർഡ് അംഗവും കോട്ടയം ഭൂപണയ ബാങ്കിന്റെ പ്രസിഡന്റുമായി ഇയാൾ പ്രവർത്തിച്ചിട്ടുണ്ട്. കേരള കോൺഗ്രസ് (എം) നേതാവായിരുന്ന അഡ്വ. നെടുംതകടിയേൽ ജോസ് ആണ് കേസിലുൾപ്പെട്ട മറ്റൊരു പ്രമുഖൻ. ഇവരിരുവർക്കും ഹൈക്കോടതി പുനർവിചാരണയെത്തുടർന്ന് തടവിലാകേണ്ട സാഹചര്യമുണ്ടായെങ്കിലും വിവിധ തലങ്ങളിലുള്ള കോടതി നടപടികൾ ഉപയോഗിച്ച് തടവിൽ പോകുന്നതിൽ നിന്നും ഒഴിവാകാൻ ശ്രമിച്ചെങ്കിലും അവയെല്ലാം പരാജയപ്പെട്ടതിനെ തുടർന്ന് കോടതി വിധി വന്ന് ആറുമാസത്തിനുശേഷം തടവിൽ പോകേണ്ടി വന്നു.

കേസിൽ സംശയത്തിലായിരുന്ന പി.ജെ. കുര്യന് അനുകൂലമായി, ബി.ജെ.പി.യുടെ അന്നത്തെ ആലപ്പുഴ ജില്ലാ പ്രസിഡന്റ് മൊഴി നൽകിയത് ബി.ജെ.പി.യ്ക്കുള്ളിലും വിവാദമുണ്ടാക്കിയിരുന്നു. 2013 ജനുവരി അവസാനം എൻ.എസ്.എസും കോൺഗ്രസ്സുമായി തിരഞ്ഞെടുപ്പ് സമയത്ത് ധാരണയുണ്ടായിരുന്നെന്ന എൻ.എസ്.എസ്. സെക്രട്ടറി സുകുമാരൻ നായരുടെ വാദം, മറ്റെല്ലാ കോൺഗ്രസ് നേതാക്കളും തള്ളിക്കളഞ്ഞിട്ടും. പി.ജെ. കുര്യൻ മാത്രം പിന്തുണച്ചത്, സൂര്യനെല്ലി കേസിൽ നിന്നും രക്ഷപെടാനുള്ള വഴിയൊരുക്കിയതിനുള്ള നന്ദിപ്രകടനമായിട്ടാണെന്ന് വ്യാഖ്യാനിക്കപ്പെട്ടിട്ടുണ്ട്. 2013 ജനുവരി 31-നു സുപ്രീം കോടതി വിധിയെത്തുടർന്ന് രാജ്യസഭാ ഉപാദ്ധ്യക്ഷനായ പി.ജെ. കുര്യൻ രാജിവെയ്ക്കണമെന്നാവശ്യപ്പെട്ട് വൻവിവാദം ഉണ്ടായിയെങ്കിലും, കുര്യനെ സുപ്രീംകോടതി കുറ്റവിമുക്തനാക്കിയതാണെന്ന വാദമാണ് ഉമ്മൻ ചാണ്ടി സർക്കാർ പൊതുവേ കൈക്കൊണ്ടത്. കേസിനിടെ എല്ലാ രാഷ്ട്രീയപാർട്ടിക്കാരും തന്നെ സഹായിച്ചിട്ടുണ്ടെന്നും, പി.ജെ. കുര്യനെതിരായി മൊഴി കൊടുക്കരുതെന്ന് ഭരണകക്ഷിയിലെ (യു.ഡി.എഫ്.) പല അംഗങ്ങളും അന്ന് ജയിലിൽ വന്നുകണ്ട് അഭ്യർത്ഥിച്ചിരുന്നുവെന്നും ധർമരാജൻ അവകാശപ്പെട്ടിട്ടുണ്ട്.

കേസന്വേഷണത്തിന്റെ വേളയിൽ അന്നു കേന്ദ്രമന്ത്രിയായിരുന്ന പി.ജെ. കുര്യന്റെ പേരും പെൺകുട്ടി പറഞ്ഞുവെങ്കിലും അന്വേഷണ ഉദ്യോഗസ്ഥനായ സിബി മാത്യൂസ് അദ്ദേഹത്തിനെതിരെ കേസെടുക്കാൻ തയ്യാറായില്ല. തുടർന്ന് പെൺകുട്ടി അദ്ദേഹത്തെ കേസിൽ ഉൾപ്പെടുത്തണമെന്ന് ആവശ്യപ്പെട്ട് പീരുമേട് ഒന്നാം ക്ളാസ് ജ്യുഡീഷ്യൽ മജിസ്ട്രേറ്റ് കോടതിയിൽ സ്വകാര്യ അന്യായം ഫയൽ ചെയ്‌തു. ഈ കേസിൽ ഹാജരാകാൻ കുര്യനോട് കോടതി ആവശ്യപ്പെട്ടിരുന്നു. ഇതിനെതിരേ കുര്യൻ ഹൈക്കോടതിയിൽ അപ്പീൽ നൽകിയെങ്കിലും അത് കോടതി തള്ളി. തുടർന്ന് സുപ്രീംകോടതിയിൽ കുര്യൻ അപ്പീൽ നൽകി. പീരുമേട് കോടതിയുടെ നടപടികൾ നിർത്തിവയ്ക്കാനായിരുന്നു സുപ്രീം കോടതിവിധി.

സൂര്യനെല്ലി കേസിൽ കുര്യനനുകൂലമായി മൊഴി മാറ്റാൻ അന്വേഷണോദ്യോഗസ്ഥനിൽ നിന്ന് സമ്മർദ്ദമുണ്ടായി എന്ന് പെൺകുട്ടി പറഞ്ഞിട്ടുണ്ട്. സാങ്കേതികത്വം പറഞ്ഞും കുര്യനെപ്പോലെയുള്ള ഉന്നതനെ കേസിലുൾപ്പെടുത്തിയാലുണ്ടാകുന്ന പ്രത്യാഘാതത്തെക്കുറിച്ച് പറഞ്ഞും മൊഴി മാറ്റാൻ സമ്മർദ്ദമുണ്ടായി എന്ന് ചാനൽ അഭിമുഖത്തിൽ പെൺകുട്ടി വെളിപ്പെടുത്തിയത്. രക്ഷിക്കണം എന്നപേക്ഷിച്ചിട്ടും കുര്യൻ ഉപദ്രവിക്കുകയായിരുന്നുവെന്നും പെൺകുട്ടി പറഞ്ഞിരുന്നു. ശാരീരിക പ്രത്യേകതകളും ശരീരത്തിലെ മറുക് അടക്കമുള്ള അടയാളങ്ങളും പെൺകുട്ടി മൊഴിയിൽ നൽകിയിരുന്നു എന്ന് പലരും പറയുന്നു.. പി.ജെ. കുര്യനെതിരെ പെൺകുട്ടിയുടെ മാതാവ്‌ കോൺഗ്രസ്‌ അദ്ധ്യക്ഷ സോണിയാ ഗാന്ധിക്കും ഉപാദ്ധ്യക്ഷൻ രാഹുൽ ഗാന്ധിക്കും അഹമ്മദ്‌ പട്ടേലിനും കത്ത്‌ അയച്ചിരുന്നു. കുര്യൻ രാഷ്ട്രീയ സ്വാധീനം ഉപയോഗിച്ച് രക്ഷപെട്ടെന്നാണ് ഇവരുടെ വിശ്വാസം.

2013-ൽ രാജ്യസഭയുടെ ഡെപ്യൂട്ടി സ്പീക്കറായ പി.ജെ. കുര്യനെ പ്രതിയാക്കണം എന്നപേക്ഷിച്ച് പെൺകുട്ടി അയച്ച കത്ത് പുറത്തുവന്നിരുന്നു. 2013-ൽ വിവാദങ്ങളെത്തുടർന്ന് എൻ.ഡി.റ്റി.വി.യിൽ നടന്ന അഭിമുഖത്തിനിടെ കുര്യൻ ഇറങ്ങിപ്പോയത് വാർത്തയായിരുന്നു. മറ്റൊരു ചാനൽ ചർച്ചയിൽ നിന്നും മുഖ്യമന്ത്രി ഉമ്മൻ ചാണ്ടിയും കുര്യനെ സംബന്ധിച്ച ചോദ്യങ്ങളെ തുടർന്ന് അക്കാലത്ത് ഇറങ്ങിപ്പോയതും വാർത്തയായിരുന്നു.

കേസിലെ പ്രധാന പ്രതിയായ ധർമ്മരാജൻ പി.ജെ. കുര്യൻ തന്റെ കാറിൽ കുമളി ഗസ്റ്റ് ഹൗസിൽ വന്നിരുന്നു എന്ന് മാതൃഭൂമി ചാനലിൽ നടത്തിയ അഭിമുഖത്തിൽ പറയുകയുണ്ടായി. സുഹൃത്തുക്കളായ ഉണ്ണി, ജമാൽ, ചെറിയാൻ എന്നിവരും തന്നോടൊപ്പമുണ്ടായിരുന്നു എന്നും ധർമ്മരാജൻ അവകാശപ്പെട്ടിരുന്നു. കുര്യനെത്തിയത് 1996 ഫെബ്രുവരി 19-ന് ആണെന്നും, അത് കേസിലെ മറ്റൊരു പ്രതിയും കോൺഗ്രസ് നേതാവുമായിരുന്ന ജേക്കബ് സ്റ്റീഫൻ അറിയിച്ചിട്ടായിരുന്നുവെന്നുമാണ് ധർമ്മരാജൻ അവകാശപ്പെട്ടത്. പി.ജെ. കുര്യൻ ഇക്കാര്യങ്ങൾ നിഷേധിക്കുകയുണ്ടായി. തുടർന്ന് പുതിയ സാഹചര്യമുണ്ടായെന്ന കാരണത്താൽ, സൂര്യനെല്ലി കേസിലെ ഇരയായ പെൺകുട്ടി പീരുമേട് മജിസ്ട്രേട്ട് കോടതിയിൽ കുര്യനെ, തെളിവില്ലെന്ന കാരണത്താൽ വിട്ടയച്ച കോടതിവിധി പുനഃപരിശോധിക്കണമെന്നാവശ്യപ്പെട്ട് ഹർജി നൽകുകയുണ്ടായി. എന്നാൽ വാദം നടന്ന മെയ് 28-നു, കുര്യനെ അറിയില്ലെന്നും, റിപ്പോർട്ടറുടെ നിരന്തരമായ ചോദ്യങ്ങൾക്ക് മുമ്പിൽ പതറിയാണ് കുര്യനുൾപ്പെട്ടിട്ടുണ്ടെന്ന് പറഞ്ഞതെന്നും, ചാനലിനു അഭിമുഖം നൽകിയപ്പോൾ താൻ മദ്യലഹരിയിലായിരുന്നുവെന്നും ധർമ്മരാജൻ വക്കീൽ മുഖാന്തരം മൊഴിമാറ്റി സത്യവാങ്മൂലം സമർപ്പിക്കുകയുണ്ടായി. തുടർന്ന് കോടതി ഹർജി തള്ളുകയുണ്ടായി. അതിനു ശേഷം ഇതേ വിഷയത്തിൽ പി.ജെ. കുര്യനെ കേസിൽ നിന്നും ഒഴിവാക്കിക്കൊണ്ട് 2006-ൽ ഹൈക്കോടതി നടത്തിയ വിധിക്കെതിരെ, പെൺകുട്ടി 2013-ൽ ഹൈക്കോടതിയിൽ പുനഃപരിശോധനാ ഹർജി നൽകുകയും, 2006-ൽ പരാതിക്കാരിയുടെ വാദം കേൾക്കാതെ കുര്യനെ കേസിൽ നിന്ന് ഒഴിവാക്കിയത് ശരിയായിരുന്നില്ലെന്ന് കോടതി നിരീക്ഷിക്കുകയും ചെയ്തു.

പിന്നീട് സർക്കാർ ജോലി ലഭിച്ച പെൺകുട്ടിയ്ക്കെതിരെ, സുപ്രീം കോടതിയിൽ അപ്പീൽ പരിഗണനയ്ക്കെടുക്കുന്നതിനു മുമ്പായി അഴിമതിക്കേസ് കെട്ടിച്ചമച്ചെന്നും കുര്യനെതിരെ ആരോപണമുണ്ട്.

ഉന്നത പോലീസ് ഐ.പി.എസ്. ഉദ്യോഗസ്ഥരുടെ വ്യത്യസ്തമായ നാല് അന്വേഷണങ്ങളിൽ കുര്യന് ആ സമയത്ത് കുമളിയിൽ ചെല്ലാൻ കഴിയില്ലെന്ന സ്ഥാപിക്കപ്പെട്ടിട്ടുണ്ടെന്നതാണ് പ്രധാന വാദം. വൈകിട്ട് 4.45നു തിരുവല്ലയിൽ കോൺഗ്രസ് പ്രവർത്തകന്റെ വീട്ടിൽ നിന്ന് കുര്യൻ ഫോൺ ചെയ്തതിനു തെളിവുണ്ടെന്നും, 10.20-നു കുര്യൻ സ്വന്തം വീട്ടിലെ ഫോണിൽ നിന്ന് എസ്.പി.യ്ക്ക് ഫോൺ ചെയ്തെന്നതിനു തെളിവുണ്ടെന്നുമാണ് ഇവയിൽ പ്രധാനം. ഇതിനിടയിലുള്ള സമയത്തിനിടയിൽ കുര്യന് കുമളിയിൽ ചെന്ന് തിരിച്ചുവരാൻ കഴിയില്ലെന്നാണ് വാദിക്കപ്പെടുന്നത്. കുര്യനെതിരായ ആരോപണങ്ങൾ രാഷ്ട്രീയമായി ഉപയോഗിക്കാവുന്ന അവസരങ്ങളിലാണ് ഉയർന്ന് വന്നതെന്നും ആരോപിക്കപ്പെടുന്നു. എന്നാൽ 2013 തുടക്കം, പ്രത്യേകിച്ച് രാഷ്ട്രീയ സാഹചര്യങ്ങളൊന്നുമില്ലാത്ത അവസരത്തിലാണ് കുര്യനെതിരെ ആരോപണങ്ങളുയർന്നത്. കുര്യനനുകൂലമായി 12 അലിബി തെളിവുകൾ ഉണ്ടെന്നും അവയിൽ രണ്ടുപേർ മാത്രമേ തങ്ങളുടെ മൊഴി തിരുത്തിയിട്ടുള്ളുവെന്നും വാദിക്കപ്പെടുന്നു.

രാജ്യസഭയുടെ ഡെപ്യൂട്ടി സ്പീക്കറായ കുര്യനെ പുറത്താക്കണമെന്നാവശ്യപ്പെട്ട് പെൺകുട്ടി അയച്ച കത്തിനെ സംബന്ധിച്ച വാർത്ത പുറത്തുവന്നതിനുശേഷം, അന്ന് അന്വേഷണസംഘത്തിലുണ്ടായിരുന്ന കെ.കെ. ജോഷ്വാ എന്ന ഉദ്യോഗസ്ഥൻ പി.ജെ. കുര്യനെ കേസിൽ നിന്ന് ഒഴിവാക്കാൻ അന്വേഷണസംഘത്തലവൻ ശ്രമിച്ചുവെന്ന് വെളിപ്പെടുത്തുകയുണ്ടായി. പെൺകുട്ടിയുടെ മൊഴി കണക്കിലെടുക്കാതെ സംഭവസമയത്ത് പി.ജെ. കുര്യൻ കുമളിയിൽ എത്തിയില്ല എന്ന് സാക്ഷിമൊഴിയെ മാത്രം അടിസ്ഥാനമാക്കിയുള്ള നിഗമനത്തിലെത്തുകയായിരുന്നു അന്വേഷണസംഘത്തലവനായ സിബി. കെ. മാത്യൂസ് ചെയ്തതെന്നും കെ.കെ. ജോഷ്വാ അവകാശപ്പെട്ടിരുന്നു. അന്ന് എൻ.എസ്.എസ്. അസിസ്റ്റന്റ് സെക്രട്ടറിയായിരുന്ന സുകുമാരൻ നായരുടെ മൊഴി മാത്രമാണ് പി.ജെ. കുര്യനെ പ്രതിപ്പട്ടികയിൽ നിന്ന് ഒഴിവാക്കുവാൻ അടിസ്ഥാനമാക്കിയതത്രേ. അക്കാലത്ത് ബി.ജെ.പി. ആലപ്പുഴ ജില്ലാ പ്രസിഡന്റായിരുന്ന കെ.എസ്. രാജൻ നൽകിയ പി.ജെ. കുര്യന് അനുകൂലമായ മൊഴിയും കുര്യനെ കേസിൽ നിന്ന് ഒഴിവാക്കാൻ കാരണമായത്രേ. 

ഇതുസംബന്ധിച്ച് പെൺകുട്ടിയുടെ മൊഴിയിൽ ഇതുവരെ വൈരുദ്ധ്യങ്ങളില്ല എന്നതും സൂര്യനെല്ലിക്കേസിലെ സ്പെഷ്യൽ പബ്ലിക് പ്രോസിക്യൂട്ടറും പ്രശസ്ത അഭിഭാഷകനുമായിരുന്ന ജനാർദ്ദനക്കുറുപ്പിന്റെ നിയമോപദേശം പ്രതിപ്പട്ടികയിൽ പി.ജെ. കുര്യന്റെ പേര് ഉൾപ്പെടുത്തുന്നതിനനുകൂലമായിരുന്നു എന്നതും മൂലം ഇദ്ദേഹത്തിന്റെ നിരപരാധിത്വത്തെപ്പറ്റി പൂർണ്ണമായ അന്വേഷണം നടത്തുന്നതിന് ബാദ്ധ്യതയുണ്ട് എന്നാണ് ജോഷ്വയുടെ അഭിപ്രായം. സിബി മാത്യൂസ് പെൺകുട്ടിയെയും മാതാപിതാക്കളെയും ഇക്കാര്യത്തിൽ ചോദ്യം ചെയ്യാൻ തയ്യാറായിരുന്നില്ലെന്നും മറ്റു പ്രതികളെയെല്ലാം തിരിച്ചറിയൽ പരേഡിലൂടെ പെൺകുട്ടി തിരിച്ചറിഞ്ഞുവെങ്കിലും കുര്യനെതിരേ തിരിച്ചറിയൽ പരേഡ് നടത്തിയില്ല എന്നും അഡ്വക്കേറ്റ് ജനാർദ്ദനക്കുറുപ്പ് "എന്റെ ജീവിതം" എന്ന ആത്മകഥയിൽ പ്രസ്താവിച്ചിട്ടുണ്ട്. ജനാർദ്ദനക്കുറുപ്പ് തന്റെ സ്പെഷ്യൽ പബ്ലിക് പ്രോസിക്യൂട്ടർ സ്ഥാനം രാഷ്ട്രീയ ഇടപെടലുകളെത്തുടർന്ന് രാജിവെയ്ക്കുകയാണുണ്ടായത്. അഡ്വ. ജനാർദ്ദനക്കുറുപ്പ്, പെൺകുട്ടിയെ തന്റെ സാന്നിദ്ധ്യത്തിൽ ചോദ്യം ചെയ്യണമെന്ന് സിബി മാത്യുവിനോട് ആവശ്യപ്പെട്ടെങ്കിലും, അതിനവസരമുണ്ടായിട്ടും സിബി മാത്യു അങ്ങനെ ചെയ്തില്ലെന്നും ആത്മകഥയിൽ വെളിപ്പെടുത്തുന്നുണ്ട്. പി.ജെ. കുര്യൻ കേസിൽ നിന്നൊഴിവാക്കപ്പെട്ടത് അക്കാലത്ത് പുതിയതായി അധികാരമേറ്റ ഇ.കെ. നായനാർ മന്ത്രിസഭയുടെ കാലത്താണെന്നാണ് ജനാർദ്ദനക്കുറുപ്പിന്റെ പക്ഷം. കുര്യൻ കാലിൽ വീണപ്പോൾ നായനാർ ഒഴിവാക്കിയിട്ടുണ്ടാകുമെന്നാണ് 2013 ഫെബ്രുവരിയിൽ സി.പി.ഐ. (എം) സംസ്ഥാന സമിതി അംഗമായ എം.എം. ലോറൻസ് ഇക്കാര്യത്തിൽ പ്രതികരിച്ചത്. അന്ന് നായനാരുടെ പൊളിറ്റിക്കൽ സെക്രട്ടറിയായിരുന്ന പിന്നീട് ലൈംഗികാപവാദത്തെത്തുടർന്ന് സി.പി.ഐ.(എം)-ൽ നിന്നു പുറത്തായ പി. ശശി, അന്ന് അഡ്വക്കേറ്റ് ജനറൽ ആയിരുന്ന എം.കെ. ദാമോദരൻ എന്നിവരുടെ സമീപനം കുര്യനെ ഒഴിവാക്കുന്നതിൽ പങ്ക് വഹിച്ചിട്ടുണ്ടാകാമെന്നും, നായനാർ തെറ്റുകാരനല്ലെന്നുമാണ് വി.എസ്. അചുതാനനന്ദന്റെ പക്ഷം. 

സൂര്യനെല്ലിക്കേസിൽ പി.ജെ. കുര്യൻ ഉൾപ്പെടാതെ പോയത് അന്വേഷണ ഉദ്യോഗസ്ഥനായ സിബി മാത്യൂസിന്റെ താത്പര്യം കൊണ്ടാണെന്ന് ഇന്ത്യാവിഷൻ എക്സിക്യൂട്ടീവ് എഡിറ്ററായിരുന്ന എം.പി. ബഷീർ തന്റെ "സ്മാർത്തം, സൂര്യനെല്ലി, ഐസ്ക്രീം - മൂന്ന് കുറ്റവിചാരണകൾ" എന്ന പുസ്തകത്തിൽ ആരോപിക്കുന്നു. നാൽപ്പത് വയസ്സുള്ള, ഖദർധാരിയായ പേരറിയാത്ത വ്യക്തിയെക്കുറിച്ച് അന്വേഷിക്കുന്നുവെന്ന് പറഞ്ഞുകൊണ്ടാണ് സിബി മാത്യൂസിന്റെ കുറ്റപത്രം അവസാനിക്കുന്നതെങ്കിലും, അതിനു മുമ്പു തന്നെ പെൺകുട്ടി പി.ജെ. കുര്യനെ തിരിച്ചറിഞ്ഞിരുന്നു എന്ന് എം.പി. ബഷീർ പറയുന്നു. പെൺകുട്ടി സിബി മാത്യൂസിന് നൽകിയ ആദ്യമൊഴിയിൽ പി.ജെ. കുര്യനെ തിരിച്ചറിഞ്ഞതായി സൂചനയുണ്ടെങ്കിലും രണ്ടാമത്തെ മൊഴിയിൽ അതില്ല. ഇത് മനഃപൂർവ്വമാണെന്ന് ആരോപിക്കപ്പെടുന്നു. മുഖ്യമന്ത്രിയായിരുന്ന എ.കെ. ആന്റണിക്ക്, 1996 മാർച്ച് 28-നു സ്വന്തം കൈയൊപ്പിട്ട് പെൺകുട്ടി നൽകിയ പരാതിയിലും പി.ജെ. കുര്യനെ പേരെടുത്ത് പരാമർശിക്കുന്നുണ്ട്.

പീഡനം നടന്ന ദിവസം കുര്യൻ കുമിളി ഗസ്റ്റ് ഹൗസിൽ എത്തിയിരുന്നതായി കുഞ്ഞൂട്ടി എന്നൊരു തൊഴിലാളി വെളിപ്പെടുത്തുകയുണ്ടായി. സിബി മാത്യൂസിന് അന്വേഷണ സമയത്ത് പി.ജെ. കുര്യന് അനുകൂലമായ മൊഴി നൽകിയ ബി.ജെ.പി. നേതാവ് കെ.എസ്. രാജൻ 2013-ൽ സുപ്രീം കോടതി വിധിയെത്തുടർന്ന്, പി.ജെ. കുര്യനെ കണ്ട സമയവും തീയതിയും ഉറപ്പില്ലെന്ന് മൊഴി തിരുത്തിയിട്ടുണ്ട്. കെ.എസ്. രാജനെ സാക്ഷിയാക്കാൻ മുൻകൈയെടുത്ത കോൺഗ്രസ് നേതാവ് ചാർലി എബ്രഹാം, പി.ജെ. കുര്യനു വേണ്ടി സാക്ഷി പറയാൻ രാജന് പണം വാഗ്ദാനം ചെയ്തിരുന്നുവെന്ന് വെളിപ്പെടുത്തുന്ന ഫോൺ സംഭാഷണവും പുറത്ത് വന്നിരുന്നു.

പീഡനാനന്തരം പോലീസ് പെൺകുട്ടിയേയും കൊണ്ട് മദ്ധ്യകേരളത്തിലൂടെ നടത്തിയ തെളിവെടുപ്പ് ഏറെ വിവാദമായിരുന്നു. പെൺകുട്ടിയ്ക്കും കുടുംബത്തിനും അത് മറ്റൊരു മാനസികവും സാമൂഹികവുമായ പീഡനമായിരുന്നുവെന്ന് ആദ്യകാലം മുതൽക്കേ പെൺകുട്ടിയുടെയൊപ്പം നിന്നിരുന്ന സുഗതകുമാരി അടക്കമുള്ളവർ വ്യക്തമാക്കിയിട്ടുണ്ട്. പീഡനം പോലീസിലറിയിക്കുകയും പത്രമാദ്ധ്യമങ്ങളിൽ വാർത്ത തുടർച്ചയായി വരികയും ചെയ്തതോടെ ആ കുടുംബം സമൂഹത്തിൽ നിന്നും, മറ്റു ബന്ധുക്കളിൽ നിന്നും ഒറ്റപ്പെട്ടു. പെൺകുട്ടിയുടെ പിതാവിന്റെ അമ്മയുടെ മരണം പോലും മറ്റു ബന്ധുക്കൾ അവരെ അറിയിച്ചിരുന്നില്ല. വാർത്ത പത്രത്തിൽ വന്നപ്പോഴാണ് അവരക്കാര്യമറിയുന്നത്. കുടുംബസ്വത്തിന്റെ വിഹിതവും നിഷേധിക്കപ്പെട്ടു. പിതാവ് 2003-ൽ ജോലിയിൽ നിന്ന് വിരമിച്ചപ്പോൾ ലഭിച്ച തുക ഉപയോഗിച്ച് സൂര്യനെല്ലിയിലെ സ്ഥലത്ത് വീടുവെച്ചെങ്കിലും ഒറ്റപ്പെടലിന്റെ പാരമ്യത്തിൽ സ്ഥലം വിറ്റ് സൂര്യനെല്ലി വിട്ടു. സൂര്യനെല്ലിപ്പെൺകുട്ടിയുടെ വീടും സാദ്ധ്യമെങ്കിൽ പെൺകുട്ടിയേയും കാണാൻ വരുന്ന വിനോദസഞ്ചാരികളും ഈ മാറ്റത്തിനു കാരണമായി ജ്യേഷ്ഠ സഹോദരി നഴ്സിങ് പഠനം പൂർത്തിയാക്കി മുമ്പേ ജോലിയിൽ പ്രവേശിച്ചെങ്കിലും വിവാഹിതയായിട്ടില്ല.

പീഡനത്തിനിരയായ പെൺകുട്ടിക്ക് ഇ.കെ. നായനാർ മുഖ്യമന്ത്രിയായിരിക്കെ വാണിജ്യനികുതി വകുപ്പിൽ ജോലി നൽകിയിരുന്നു. എന്നാൽ 2012 ഫെബ്രുവരി 6-ന് പോലീസ് പെൺകുട്ടിയെ സാമ്പത്തിക തിരിമറി ആരോപിച്ച് ക്രൈം ബ്രാഞ്ച് അറസ്റ്റ് ചെയ്യുകയുണ്ടായി. 2010-ൽ ചങ്ങനാശ്ശേരിയിൽ സെയിൽസ് ടാക്സ് വിഭാഗത്തിൽ ജോലി ചെയ്യുമ്പോൾ സാമ്പത്തിക തിരിമറികളിലൂടെ 2,26,000 രൂപതട്ടിയെടുത്തു എന്നായിരുന്നു കേസ്. ഓഡിറ്റിങ്ങിനു ശേഷമാണ് ഈ ആരോപണമുണ്ടായത്. പെൺകുട്ടിയെ ഇതിനെത്തുടർന്ന് സസ്പെന്റ് ചെയ്യുകയുമുണ്ടായി. പിന്നീട്, ജനകീയ സമ്മർദങ്ങൾക്കൊടുവിൽ സസ്പെൻഷൻ പിൻവലിക്കുകയും ഇതിനുശേഷം ശിക്ഷ എന്ന നിലയിൽ പെൺകുട്ടിയെ കോട്ടയത്തേയ്ക്ക് സ്ഥലം മാറ്റുകയും ചെയ്തു. ഇവിടെയാണ് കുട്ടി ഇപ്പോൾ ജോലി ചെയ്യുന്നത്. സുപ്രീം കോടതിയിൽ പെൺകുട്ടിയുടെ കേസ് വാദത്തിനെടുക്കുന്നതിനു മുന്നോടിയായി പി.ജെ. കുര്യനുൾപ്പെടെയുള്ള തൽപ്പരകക്ഷികൾ ഈ കേസ് കെട്ടിച്ചമയ്ക്കുകയായിരുന്നു എന്ന് ആരോപണമുണ്ട്. പീഡനക്കേസിലെ മറ്റൊരു പ്രതിയായ ജേക്കബ് സ്റ്റീഫന്റെ സഹപാഠിയായിരുന്നു അഴിമതിക്കേസിലെ അന്വേഷണോദ്യോഗസ്ഥൻ എന്നും ആരോപണമുണ്ടായിരുന്നു. ഒരിക്കൽ തന്റെ ഓഫീസിലെ ഒരു മുതിർന്ന ഉദ്യോഗസ്ഥൻ അപമര്യാദയായി പെരുമാറാൻ ശ്രമിച്ചതിനെതിരെയും പെൺകുട്ടി പരാതി നൽകിയിട്ടുണ്ട്.

2013-ൽ സുപ്രീം കോടതി വിധിയെത്തുടർന്ന്, ഹൈക്കോടതി വിധി പറഞ്ഞ ബഞ്ചിൽ ഉൾപ്പെട്ട ജസ്റ്റിസ് ആർ. ബസന്ത് പെൺകുട്ടി ബാലവേശ്യാവൃത്തിയിലായിരുന്നു ഏർപ്പെട്ടതെന്ന് ന്യായീകരിച്ചത് ഇൻഡ്യാവിഷൻ ചാനൽ ഒളികാമറ ഉപയോഗിച്ച് ചിത്രീകരിച്ച് പ്രക്ഷേപണം ചെയ്യുകയുണ്ടായി. ബാലവേശ്യാവൃത്തി ബലാത്സംഗമല്ല എന്നും സൂര്യനെല്ലിയിലെ പെൺകുട്ടി ഇത്തരത്തിൽ ഉപയോഗിക്കപ്പെട്ടതിന് സുദൃഢമായ തെളിവുകളുണ്ട് എന്നും അദ്ദേഹം പറയുകയുണ്ടായി. പെൺകുട്ടി വിദ്യാർഥിയായിരിക്കുമ്പോൾതന്നെ വഴിപിഴച്ചുപോയിരുന്നുവെന്നും പക്വതയില്ലാത്തവളാണെന്നും ബസന്ത് വിശദീകരിക്കുകയുണ്ടായി. ഇത് വൻവിവാദത്തിന് വഴിവച്ചു. ബസന്ത് മാപ്പുപറയണമെന്ന ആവശ്യം പല കോണിൽ നിന്നും ഉയരുകയുണ്ടായി. ബസന്തിനെ, കെ. സുധാകരൻ ന്യായീകരിച്ചതും വ്യാപകപ്രതിഷേധത്തിനിടയാക്കിയിരുന്നു. 

സുപ്രീം കോടതി വിധിയെത്തുടർന്നു തന്നെ വിവാദങ്ങൾ ഉണ്ടായപ്പോൾ പെൺകുട്ടിയെയും കുടുംബത്തെയും പള്ളിയിൽ ചെല്ലുന്നതിൽ നിന്നും വിലക്കിയതായി വാർത്ത വന്നിരുന്നു. കുടുംബത്തെയും കുട്ടിയേയും എല്ലാവരും തിരിച്ചറിഞ്ഞതിനാൽ ഇടവകാംഗങ്ങൾക്ക് അപമാനമുണ്ടാകുന്നതിൽ പ്രശ്നങ്ങളവസാനിക്കുന്നതുവരെ പള്ളിയിൽ ചെല്ലേണ്ടതില്ലെന്ന് വികാരി ആവശ്യപ്പെട്ടെന്നായിരുന്നു വാർത്ത. തുടർന്ന് കുടുംബത്തിന് വിലക്കേർപ്പെടുത്തിയിട്ടില്ലെന്ന് വിജയപുരം ബിഷപ്പ് അറിയിക്കുകയുണ്ടായി.

2017-ൽ സിബി മാത്യൂസിന്റെ "നിർഭയം" എന്ന ആത്മകഥയിലെ പരാമർശങ്ങൾ അപകീർത്തികരമാണെന്ന് പെൺകുട്ടി മുഖ്യമന്ത്രിക്കും വനിതാ കമ്മീഷനും പരാതി നൽകിയിട്ടുണ്ട്. നിറം പിടിപ്പിച്ചതും ഊഹോപോഹങ്ങൾ നിറഞ്ഞതുമായ ഇത്തരം ആക്ഷേപങ്ങൾ കുടുംബത്തെ ആകെ തകർത്തുവെന്ന് പെൺകുട്ടി ആരോപിക്കുന്നു.

കേരളത്തിൽ സ്ത്രീപീഡന സംഭവങ്ങളുണ്ടാവുമ്പോഴൊക്കെ സൂര്യനെല്ലി കേസും ഓർമ്മിക്കപ്പെടാറുണ്ട്. ലാൽജോസ് സംവിധാനം ചെയ്ത "അച്ഛനുറങ്ങാത്ത വീട്" എന്ന ചലച്ചിത്രം സൂര്യനെല്ലി സ്ത്രീപീഡനക്കേസിന്റെ പശ്ചാത്തലത്തിൽ എടുത്ത ചിത്രമാണ്. സൂര്യനെല്ലി സ്ത്രീപീഡനക്കേസിലെ ഹൈക്കോടതി വിധിക്കെതിരേയും ദൈവത്തിനെതിരേയുമുള്ള തന്റെ എതിർപ്പായിരുന്നു ആ ചലച്ചിത്രം എന്ന് സംവിധായകൻ ലാൽ ജോസ് പ്രസ്താവിച്ചിട്ടുണ്ട്. ഈ ചിത്രത്തിൽ പെൺകുട്ടിയുടെ പിതാവിന്റെ വേഷം ചെയ്ത സലീം കുമാറിന് മികച്ച രണ്ടാമത്തെ നടനുള്ള കേരള സർക്കാരിന്റെ പുരസ്കാരം ലഭിക്കുകയുണ്ടായി. കേസിൽ പെൺകുട്ടിയുടെ കുടുംബത്തിന്റെ പക്ഷത്ത് നിന്ന പെൺകുട്ടിയുടെ പിതാവിന്റെ സുഹൃത്തിനും പ്രതികാര നടപടികൾ നേരിടേണ്ടി വന്നിരുന്നു എന്നു പറയപ്പെടുന്നു.

പ്രതികളായവരിൽ നിരവധി പേരുടെ കുടുംബവും തകർന്നു പോയി. പ്രതികളിൽ രണ്ടുപേർ ആത്മഹത്യ ചെയ്തു. 39-ാം പ്രതി വിലാസിനി അവകാശപ്പെടുന്നത് ആശുപത്രി നേഴ്സായിരുന്ന താൻ, മലയാളിയാണെന്ന മുൻപരിചയം മാത്രമുണ്ടായിരുന്ന ധർമ്മരാജന്റെ സഹോദരിയെന്ന് പരിചയപ്പെടുത്തിയ പെൺകുട്ടിയെ ഒരു രാത്രി കൂടെത്താമസിപ്പിച്ചതേയുള്ളുവെന്നും, അന്വേഷണസംഘം സാക്ഷിയാക്കാമെന്ന് പറഞ്ഞ് അവസാനപ്രതി ആക്കുകയായിരുന്നു എന്നുമാണ്. ഹൈക്കോടതി പുനർവിചാരണയിൽ വെറുതേ വിടപ്പെട്ട വിലാസിനി, ഏലത്തോട്ടത്തിൽ കൂലിപ്പണിയെടുക്കുന്നു. ഒന്നാം പ്രതി രാജുവും അന്വേഷണസംഘം മനഃപൂർവ്വം കുടുക്കിയതാണെന്ന് മുമ്പ് അവകാശപ്പെട്ടിരുന്നു.

ഹൈക്കോടതി 2005-ൽ നടത്തിയ വിധിയിൽ, കേന്ദ്ര നിയമ കമ്മീഷൻ അതിന്റെ 84-ാം റിപ്പോർട്ടിൽ ശുപാർശ ചെയ്തിരുന്നതുപോലെ, പെൺകുട്ടികൾക്ക് ലൈംഗിക സ്വാതന്ത്ര്യത്തിനായുള്ള പ്രായം 18 ആക്കണമെന്ന് സർക്കാരിനോട് ശുപാർശ ചെയ്തിരുന്നു. വളരെക്കാലം അത് നടപ്പിലായില്ലെങ്കിലും 2013-ലെ ക്രിമിനൽ നിയമ ഭേദഗതിയിൽ മറ്റു വകുപ്പുകൾക്കൊപ്പം ഐ.പി.സി. 375-ാം വകുപ്പും ഭേദഗതി ചെയ്യുകയും പതിനെട്ടു വയസ്സിൽ താഴെ പ്രായമുള്ള പെൺകുട്ടിയുമായി സമ്മതത്തോടുകൂടിയോ അല്ലാതെയോ ലൈംഗികബന്ധത്തിലേർപ്പെടുന്നത് ബലാത്സംഗക്കുറ്റമായി കണക്കാക്കുന്ന ചട്ടം നിലവിൽ വരുകയും ചെയ്തു. 

സൂര്യനെല്ലി പീഡനക്കേസിനെ തുടർന്ന് 2002-ൽ, അയ്യങ്കാളി പട എന്ന് സ്വയം വിശേഷിപ്പിച്ചിരുന്ന സംഘം കേസിൽ പ്രതിയായിരുന്ന കോട്ടയം ജില്ലാ പഞ്ചായത്ത് അംഗം ജേക്കബ് സ്റ്റീഫന്റെ കൈ വെട്ടിയത് സമൂഹത്തിൽ നക്സലിസം തിരിച്ചുവരുന്നതിന്റെ ലക്ഷണമായി സൂചിപ്പിക്കപ്പെട്ടിരുന്നു.

 വൈദ്യപരിശോധനാ റിപ്പോർട്ട്
കോടതിയിൽ നൽകിയ വൈദ്യപരിശോധനാ റിപ്പോർട്ട് പ്രകാരം "പെൺകുട്ടിയുടെ സ്വകാര്യഭാഗങ്ങളിൽ പ്രത്യേകിച്ച് ഗുഹ്യപ്രദേശത്തെ പരിശോധന വേദനാജനകമായിരുന്നു. ഭഗം (വൾവ) നീരുവന്ന സ്ഥിതിയിലായിരുന്നു. യോനിയിൽ രോഗാണുബാധയുമുണ്ടായിരുന്നു. യോനിയിൽ നിന്ന് ദുർഗന്ധം വമിക്കുന്ന പഴുപ്പ് ഒഴുകുന്നുണ്ടായിരുന്നു. രോഗാണുബാധയുണ്ടായിരുന്ന സമയത്ത് ലൈംഗികബന്ധത്തിലേർപ്പെട്ടിരുന്നെങ്കിൽ ഇത് പെൺകുട്ടിക്ക് കഠിനമായ വേദനയുണ്ടാക്കുമായിരുന്നു". ശരീരത്തിലവിടവിടെ നീരു വെച്ചിരുന്നു. സ്വകാര്യഭാഗങ്ങളിൽ പലയിടത്തും പരിക്കുപറ്റിയിരുന്നു. മൂന്നാർ സി.ഐ.യുടെ അഭ്യർത്ഥനപ്രകാരം ഫെബ്രുവരി 28, ഉച്ചക്ക് 2:30-ന് അടിമാലി താലൂക്ക് ആശുപത്രിയിലെ ഗൈനക്കോളജിസ്റ്റ് ആയിരുന്ന ഡോ. വി.കെ. ഭാസ്കരൻ ആയിരുന്നു പെൺകുട്ടിയെ പരിശോധിച്ച് റിപ്പോർട്ട് തയ്യാറാക്കിയത്.

കോടതിവിധികളുടെ സംഗ്രഹം
അന്വേഷണത്തിന്റെയും വിചാരണയുടേയും ബഹുഭൂരിഭാഗം സന്ദർഭങ്ങളിലും ധർമ്മരാജൻ ഒളിവിലായിരുന്നതിനാൽ ധർമ്മരാജൻ മാത്രമുൾപ്പെട്ടതും, മറ്റുള്ളവരെല്ലാം ഉൾപ്പെട്ടതുമായ രണ്ട് കേസുകളായാണ് പൊതുവേ പരിഗണിക്കപ്പെടുന്നത്. കേസിനെത്തുടർന്ന് ഒളിവിൽ പോയ കുമളി ഗസ്റ്റ് ഹൗസ് ജീവനക്കാരൻ എലൈറ്റ് ദേവസ്യ പിടിയിലാകാത്തതിനാൽ വിചാരണ നടന്നിട്ടില്ല.

പ്രത്യേക കോടതി വിധിയ്ക്ക് ശേഷം നാലാം പ്രതി വെള്ളൂത്തുരുത്ത് നെല്ലിക്കൽ റെജി, എട്ടാം പ്രതി ചിങ്ങവനം വലിയപറമ്പിൽ ശ്രീകുമാർ എന്നിവർ ആത്മഹത്യ ചെയ്തു. പത്തൊമ്പതാം പ്രതി പൊൻകുന്നം പന്തിരവേലിൽ മാത്യൂജോസഫ്, ഇരുപത്തൊമ്പതാം പ്രതി തിരുവല്ല തോട്ടപ്പുഴശ്ശേരി ഐക്കര വിജയകുമാർ എന്നിവർ മരണപ്പെട്ടു. രണ്ടാംവട്ടം ഹൈക്കോടതിയിൽ വിചാരണ നടക്കുന്നതിനിടെ ആവോലി രാമമംഗലം കുഴിത്തൊട്ടിയിൽ മുഹമ്മദ് യൂസഫും മരണപ്പെട്ടു.


</doc>
<doc id="230981" url="https://ml.wikipedia.org/wiki?curid=230981" title="ജോർജ്ജ് ഫ്രീഡറിൿ മ്യൂള്ളർ">
ജോർജ്ജ് ഫ്രീഡറിൿ മ്യൂള്ളർ

മലയാളഭാഷയിൽ അച്ചടിയും പ്രസിദ്ധീകരണ സംസ്കാരവും ആരംഭിക്കുന്ന ആദ്യ കാലഘട്ടത്തിൽ അത്തരം പ്രവർത്തനങ്ങളിൽ ഗുണ്ടർട്ടിനെ സഹായിച്ചിരുന്ന ഒരു ജർമ്മൻ മിഷണറി യുവാവായിരുന്നു ജോർജ്ജ് ഫ്രീഡറിൿ മ്യൂള്ളർ(1818-1888). മലയാളത്തിലെ പ്രഥമ വാർത്താ ആനുകാലികമായി കണക്കാക്കുന്ന രാജ്യസമാചാരം, തുടർന്നു പുറത്തിറങ്ങിയ പശ്ചിമോദയം എന്നിവയുടെ ഔപചാരിക പത്രാധിപർ കൂടിയായിരുന്നു അദ്ദേഹം.

1842-ൽ തലശ്ശേരിയിലെ ബാസൽ മിഷൻ കേന്ദ്രത്തിൽ അച്ചടിക്കാര്യങ്ങളുടെ മുഖ്യചുമതലക്കാരനായാണു് മ്യൂള്ളർ ഇന്ത്യയിലെത്തിയതു്. ഗുണ്ടർട്ട് രചിക്കുകയും സംശോധനം നടത്തുകയും ചെയ്തിരുന്ന പുസ്തകങ്ങളും ലഘുലേഖകളും സൈക്ലോസ്റ്റൈൽ രൂപത്തിലോ അച്ചടിച്ചോ നിർമ്മിച്ച് വിതരണം ചെയ്യുന്നതും ബാസൽ മിഷന്റെ കീഴിലുണ്ടായിരുന്ന നെയ്ത്തുശാലയുടെ മേൽനോട്ടം വഹിക്കുന്നതും മ്യൂള്ളറായിരുന്നു. പന്ത്രണ്ടു വർഷത്തോളം ഗുണ്ടർട്ടിന്റെ വലംകൈ ആയി പ്രവർത്തിച്ചിരുന്ന ആ ചെറുപ്പക്കാരൻ 1855-ൽ കരൾരോഗ ബാധയെത്തുടർന്നു് ജർമ്മനിയിലേക്കു മടങ്ങി. തുടർന്നുള്ള വർഷങ്ങളിൽ അദ്ദേഹം ഗുൺറ്റർട്ടിന്റെ ജന്മനഗരമായ സ്റ്റുട്ഗാർട്ടിലെ ഒരു യുവജനപ്രവർത്തകനായി അറിയപ്പെട്ടു.


</doc>
<doc id="230984" url="https://ml.wikipedia.org/wiki?curid=230984" title="ജോൺ മിഖായേൽ ഫ്രിറ്റ്സ്">
ജോൺ മിഖായേൽ ഫ്രിറ്റ്സ്

ബാസൽ മിഷൻ സംഘത്തിലെ ഉപദേശിയായി ഗുണ്ടർട്ടിനോടൊപ്പം പ്രവർത്തിക്കുകയും പിന്നീട് കളൿടർ എച്ച്.വി. കനോലിയുടെ സഹകരണത്തോടെ മലബാറിലെ സാമൂഹ്യപരിഷ്കരണശ്രമങ്ങളിൽ ശ്രദ്ധേയമായ പങ്കു വഹിക്കുകയും ചെയ്ത ഒരു ജർമ്മൻ മിഷണറിയായിരുന്നു ജോൺ മിഖായേൽ ഫ്രിറ്റ്സ് (1815-1883).

ബാസൽ മിഷന്റെ ഒരു കേന്ദ്രം കോഴിക്കോട് ആരംഭിക്കണമെന്നു് ഗുണ്ടർട്ട് 1839-ൽ മിഷന്റെ കേന്ദ്രസമിതിയോട് അഭ്യർത്ഥിച്ചിരുന്നു. ഇതിന്റെ പ്രാരംഭപ്രവർത്തനങ്ങൾക്കായാണു് ഫ്രിറ്റ്സ് 1840-ൽ ഇന്ത്യയിലേക്കു തിരിച്ചതു്. ഒന്നര വർഷത്തോളം അദ്ദേഹം അഞ്ചരക്കണ്ടിയിൽ ഗുണ്ടർട്ടിനൊപ്പം താമസിച്ച് അദ്ദേഹത്തിന്റെ സഹായത്തോടെ മലയാളഭാഷയും സംസ്കാരവും പഠിച്ചെടുത്തു. 1842-ൽ കോഴിക്കേട്ടേങ്ങു നീങ്ങിയ ഫ്രിറ്റ്സ് മലബാർ കളൿടർ ആയിരുന്ന കനോലി സായ്‌വിന്റെ അടുത്ത സുഹൃത്തായിത്തീർന്നു. നായാടികളായ ജനങ്ങളെ നഗരത്തിനു പുറത്ത് പുനരധിവസിപ്പിക്കാനും അവർക്കു വേണ്ട ക്ഷേമപ്രവർത്തനങ്ങൾ നടത്താനും കൊണോലിയും ഫ്രിറ്റ്സും സഹകരിച്ചു പ്രവർത്തിച്ചു.

ഫ്രിറ്റ്സ് ദമ്പതികൾ തുടങ്ങിവെച്ച ബാലികാഭവനം വളരെപ്പെട്ടെന്നു് അഭിവൃദ്ധി പ്രാപിച്ചു. പിന്നീട് 1858-ൽ കോഴിക്കോട്ടെത്തിയ ഗുണ്ടർട്ടിന്റെ പത്നി ജൂലിയും പുത്രി മാറിയും ഈ സ്ഥാപനത്തിന്റെ പ്രവർത്തനങ്ങൾക്കു് നേതൃത്വം നൽകി.

1867-ൽ ഫ്രിറ്റ്സ് തന്റെ കർമ്മരംഗം കണ്ണൂരിലേക്കു മാറ്റി. 1880-ൽ പ്രായാധിക്യവും രോഗവും മൂലം അദ്ദേഹം യൂറോപ്പിലേക്കു തിരിച്ചുപോയി സ്ട്രാസ്ബർഗിൽ താമസമുറപ്പിച്ചു. 1883-ൽ മരിച്ചു.


</doc>
<doc id="230996" url="https://ml.wikipedia.org/wiki?curid=230996" title="ബാസൽ മിഷൻ">
ബാസൽ മിഷൻ

1815 മുതൽ 2001 വരെ സ്വിറ്റ്സർലാണ്ടിലെ ബാസൽ പട്ടണം കേന്ദ്രമാക്കി ആഗോളതലത്തിൽ കൃസ്തുമതപ്രചാരണത്തിനുവേണ്ടി പ്രവർത്തിച്ചിരുന്ന ഒരു മിഷണറി സംഘടനയായിരുന്നു ബാസൽ മിഷൻ (Basel Mission). ലോകത്തിന്റെ അവികസിതസമൂഹങ്ങളിൽ പലേടത്തുമെന്ന പോലെ, കേരളത്തിന്റെയും ചരിത്രത്തിൽ വിദ്യാഭ്യാസം, സാമൂഹ്യക്ഷേമം, വ്യവസായം, മാദ്ധ്യമ പ്രസിദ്ധീകരണം എന്നീ രംഗങ്ങളിലൂടെ തനതും വ്യക്തവുമായ സംഭാവനകൾ നൽകാൻ ഈ സംഘടനയ്ക്കു കഴിഞ്ഞിരുന്നു.

വിവിധ പ്രൊട്ടസ്റ്റന്റ് സഭാവിശ്വാസികളിൽനിന്നുമുള്ള ഏതാനും മിഷണറി പ്രവർത്തകരാണു് 1815-ൽ സ്വിറ്റ്സർലാണ്ടിലെ ബാസൽ എന്ന സ്ഥലം കേന്ദ്രമാക്കി ജെർമ്മൻ മിഷണറി സൊസൈറ്റി എന്ന പേരിൽ ഈ സംഘം സ്ഥാപിച്ചതു്. പിൽക്കാലത്ത് ബാസൽ ഇവാഞ്ചെലിക്കൽ മിഷണറി സൊസൈറ്റി എന്നും വീണ്ടും ബാസൽ മിഷൻ എന്നും സംഘത്തിന്റെ പേരു മാറ്റുകയുണ്ടായി. 1816-ൽ ഡച്ചുകാരും ഇംഗ്ലീഷുകാരുമായ മിഷണറിമാരെ പരിശീലിപ്പിക്കാൻ ഒരു സ്കൂൾ തുടങ്ങിക്കൊണ്ട് സംഘം അവരുടെ പ്രവർത്തനങ്ങൾക്കു പ്രാരംഭം കുറിച്ചു. തുടർന്നു് രണ്ടു നൂറ്റാണ്ടുകളോളം റഷ്യ, ഘാന (1828), ഇന്ത്യ (1834), ചൈന (1847), കാമറൂൺ (1886), ബോർണിയോ (1921), നൈജീരിയ (1951), ലാറ്റിൻ അമേരിക്ക (1972), സുഡാൻ (1973) തുടങ്ങിയ രാജ്യങ്ങളിൽ അവരുടെ പ്രവർത്തനങ്ങൾ വ്യാപിപ്പിച്ചു.

1828 ഡിസംബർ 18നു് ഡച്ച് മേൽക്കോയ്മയിലായിരുന്ന ആഫ്രിക്കയിലെ ഘാന(അന്നത്തെ പേരു്: സുവർണ്ണതീരം)യിലെ സഭാപ്രവർത്തനങ്ങൾക്കു വേണ്ടി നാലു മിഷണറിമാരെ അയച്ചുകൊണ്ടാണു് ബാസൽ മിഷൻ അവരുടെ ഭൂഖണ്ഡാന്തര സഭാപ്രചാരണത്തിനു തുടക്കമിട്ടതു്. 1834 ഒക്ടോബറിൽ കോഴിക്കേട്ടേക്കു് മൂന്നു പാതിരിമാരെ അയച്ചു. എന്നാൽ ഏറെത്താമസിയാതെ അവർ മംഗലാപുരത്തേക്കു നീങ്ങി. ഇന്ത്യയിലെ പ്രഥമ ബാസൽ മിഷൻ കേന്ദ്രം അവിടെയായിരുന്നു. കന്നഡ ഭാഷ സംസാരിക്കുന്ന കാനറ അങ്ങനെ അവരുടെ ആദ്യത്തെ പ്രവർത്തനമേഖലയായി.

1860-ൽ നേത്രാവതി നദിയുടെ കരയിൽ മോർഗൻ കടവിനടുത്തായി സ്ഥാപിച്ച ഓട്ടുകമ്പനിയാണു് പ്രസിദ്ധമായ മംഗലാപുരം ബാസൽ മിഷൻ ഓട്ടുകമ്പനി. കേരളം ഉൾപ്പെടുന്ന പശ്ചിമതീരത്തു് ഓടുനിർമ്മാണത്തിനു് ഈ സ്ഥാപനം ഒരു വഴികാട്ടിയായിത്തീർന്നു. പിൽക്കാലത്തു് അനേകായിരങ്ങൾക്കു് തൊഴിൽ നൽകുന്ന ഒരു വ്യവസായമായി ഓട്ടുകമ്പനികൾ മാറി.

1836-ൽ മംഗലാപുരം കേന്ദ്രത്തിൽ മിഷണറിയായി വന്നെത്തിയ ഹെർമൻ മ്യൂഗ്ലിങ്ങ്, മുൻ‌കാലത്തു് ട്യൂബിങ്ടൺ നഗരത്തിൽ ഗുണ്ടർട്ടിന്റെ ഉറ്റ സുഹൃത്തായിരുന്നു. ഗുണ്ടർട്ട് അതുവരെ പ്രവർത്തിച്ചിരുന്ന സഭയിലെ ഗ്രോവ്സ് എന്നയാളുമായുള്ള ബന്ധം വിച്ഛേദിക്കപ്പെടേണ്ടി വന്നതിനാൽ ബാസൽ മിഷനുമായി ചേർന്നു പ്രവർത്തിക്കാൻ ആഗ്രഹിച്ചിരുന്നു. മ്യൂഗ്ലിങ്ങുമായുള്ള സമാഗമം അദ്ദേഹത്തിന്റെ ഈ ആഗ്രഹം സഫലീകരിക്കാൻ സഹായിച്ചു.


</doc>
<doc id="230997" url="https://ml.wikipedia.org/wiki?curid=230997" title="അവർമ">
അവർമ

കോട്ടയം ജില്ലയിലെ പെരുവയ്ക്കു സമീപമുള്ള ഒരു പ്രദേശമാണ് അവർമ.


</doc>
<doc id="230998" url="https://ml.wikipedia.org/wiki?curid=230998" title="ഫ്രിട്സ്">
ഫ്രിട്സ്

ഫ്രാൻസ് മോർക്സ്‌, മാത്യാസ് ഫെയിസ്റ്റ് എന്നിവർ ചേർന്ന് വികസിപ്പിച്ചെടുത്ത ഒരു ചെസ്സ് പ്രോഗ്രാം ആണ് ഫ്രിട്സ്.ഫ്രിട്സ് 13 ആണ് ഇതിന്റെ ഏറ്റവും പുതിയ പതിപ്പ്.1995 ൽ നടന്ന ലോക കമ്പ്യൂട്ടർ ചെസ്സ്‌ ചാമ്പ്യൻഷിപ്പിൽ ഫ്രിട്സ് 3 വിജയിച്ചതോടെയാണ് ഈ ചെസ്സ്‌ പ്രോഗ്രാം ശ്രദ്ധിക്കപ്പെട്ടു തുടങ്ങിയത്.


</doc>
<doc id="231006" url="https://ml.wikipedia.org/wiki?curid=231006" title="ഒരു കടങ്കഥ പോലെ">
ഒരു കടങ്കഥ പോലെ

ജോൺ പോൾ തിരക്കഥയെഴുതി ജോഷി മാത്യു സംവിധാനം ചെയ്ത് 1993-ൽ പുറത്തിറങ്ങിയ മലയാളചലച്ചിത്രമാണ് ഒരു കടങ്കഥ പോലെ. നെടുമുടി വേണു, ജയറാം, ഗീത, മാതു എന്നിവരാണ് പ്രധാനവേഷങ്ങളിൽ അഭിനയിച്ചിരിക്കുന്നത്. ചിത്രത്തിന്റെ കഥയും നെടുമുടി വേണുവിന്റേതാണ്.

തികച്ചും മാന്യനും സഹോദരങ്ങൾക്ക് വേണ്ടി ജീവിക്കുന്നതിനിടയിൽ സ്വന്തം വിവാഹം മറന്നുംപോയ ഒരുമദ്ധ്യവയസ്കനാണ് ശേഖരവാരിയർ. നഗരത്തിൽ സുഹൃത്തുക്കൾക്കൊപ്പം ഒരു വീട്ടിൽ താമസിക്കുന്നു. അവിടെ അയൽ വക്കത്ത് കാമുകിയോടൊത്ത് ഒളിച്ചോടിവന്ന വേണുവിനു വേണ്ട സഹായം ചെയ്യുന്നതും അവരെ മതാപിതാക്കളോട് ചേർക്കുന്നതും എല്ലാം വാരിയർ സാറാണ്. അതിനിടയിൽ ഒരു ഓഫീസിൽ പരിശോധനക്ക് പോയപ്പോൾ അവിടെ വളരെ കാര്യപ്രാപ്തിയുള്ള രാധയെ കാണുന്നു. അവരോട് ഒരു പ്രത്യേക താത്പര്യം തോന്നുന്നു. തികച്ചും ഒറ്റപ്പെട്ട അവർക്ക് വീട് വാടകക്ക് എടുത്തുകൊടുക്കുകയും സഹായത്തിന് ആളെ ഏർപ്പാടാക്കി കൊടുക്കുന്നു. ഒരിക്കൽ ഗുരുവായൂർക്ക് പോകുമ്പോൾ രാത്രി ഉറക്ക ചടവിനിടയിൽ അദ്ദേഹത്തിന്റെ മനസ്സിലെ സ്നേഹം പുറത്ത് ചാടുന്നു. അത് തെറ്റിദ്ധരിച്ച രാധ അപ്പോൾ ത്തന്നെ ഇറങ്ങിപ്പോകുന്നു. എല്ലാവരും കൂടി കുറ്റപ്പെടുത്തുന്നതിനിടയിൽ രാധ വേണൂവിന്റെ സഹോദരിയാണെന്നുകൂടി അറിയുന്നതോടെ അദ്ദേഹം തകർന്നു പോകുന്നു. അവസാനം രാധ തന്റെ സ്നേഹത്തെയും അദ്ദേഹത്തെയും തിരിച്ചറിയുന്നു.




</doc>
<doc id="231011" url="https://ml.wikipedia.org/wiki?curid=231011" title="നാഗരിക താപ ദ്വീപ്">
നാഗരിക താപ ദ്വീപ്

ചില നഗരങ്ങളിൽ പ്രാന്തപ്രദേശങ്ങളേക്കാളും ആപേക്ഷിക അന്തരീക്ഷ ഊഷ്മാവ് അധികമായ നിശ്ചിത ഭൂപ്രദേശത്തെയാണ് നാഗരിക താപ ദ്വീപ്(ഇംഗ്ലീഷിൽ :urban heat island) എന്ന് പറയുന്നത്. പ്രധാനമായും മനുഷ്യന്റെ പ്രവർത്തികളാണ് ഈ പ്രതിഭാസത്തിനു കാരണം. ല്യൂക് ഹൊവാർഡ് എന്ന ശാസ്ത്രഞ്ജനാണ് ഇതിനെകുറിച്ച് ആദ്യം പഠനങ്ങൾ നടത്തിയ വ്യക്തി. 1810-കളിലായിരുന്നു അത്. എങ്കിലും ഈപ്രതിഭാസത്തെ നാമകരണം ചെയ്തത് ഇദ്ദേഹമല്ല. താപനിലയിലെ വ്യത്യാസം രാവിലേതിനേക്കാളും രാത്രിയാണ് കൂടുതലായും അനുഭവപ്പെടുന്നത്. കാറ്റിന്റെ ശക്തി കുറവായിരിക്കുന്ന സമയങ്ങളിൽ ഇത് കൂടുതൽ വ്യക്തമാകും. വേനൽക്കാലത്തെന്ന പോലെ മഞ്ഞുകാലത്തും ഈ പ്രതിഭാസം അനുഭവപ്പെടാം. അമിതതാപത്തെ ഉത്സർജ്ജിക്കുന്ന കോൺക്രീറ്റ് കെട്ടിടങ്ങളാണ് നാഗരിക താപ ദ്വീപ് എന്ന പ്രതിഭാസ്ത്തിനു പ്രധാന കാരണം. നഗരവാസികൾ ഉപയോഗിക്കുന്ന ഊർജവും നാഗരിക താപ ദ്വീപിന്റെ രൂപികരണത്തിന് കാരണമാകുന്നു. നാഗരിക ജനസംഖ്യക്ക് ആനുപാതികമായി നാഗരിക താപ ദ്വീപിന്റെ വിസ്താരവും, ശരാശരി താപനിലയും വർദ്ധിക്കാം. സമീപ പ്രദേശങ്ങളേക്കാളും താപനില അധികമായ ഭൂപ്രദേശത്തെ നിരപേക്ഷിതമായി താപ ദ്വീപ് എന്നും വിശേഷിപ്പിക്കാറുണ്ട്. 

ആഗോള താപനം


</doc>
<doc id="231017" url="https://ml.wikipedia.org/wiki?curid=231017" title="കടപ്പിലാവ്">
കടപ്പിലാവ്

25 മീറ്ററോളം ഉയരത്തിൽ വളരുന്ന ആൽവംശജനായ ഒരു വൃക്ഷമാണ് കടപ്പിലാവ്. (കടപ്ലാവ് എന്നത് വേറൊരു വൃക്ഷമാണ്). കാഴ്ചയിൽ ആഞ്ഞിലിയോട് നല്ല സാമ്യമുണ്ട്. ഇന്തോമലേഷ്യയിലും പശ്ചിമഘട്ടത്തിലും കാണുന്നു. ഫർണിച്ചർ ഉണ്ടാക്കാൻ കൊള്ളാം.



</doc>
<doc id="231022" url="https://ml.wikipedia.org/wiki?curid=231022" title="തവിട്ടാൽ">
തവിട്ടാൽ

ചേല എന്നും അറിയപ്പെടുന്ന തവിട്ടാൽ 25 മീറ്ററോളം ഉയരത്തിൽ വളരുന്ന പശ്ചിമഘട്ടത്തിലെ തദ്ദേശവാസിയായ ഒരു വൃക്ഷമാണ്. . വളരെവേഗം വലുതാവുന്ന ഒരു മരമാണിത്. കടപ്പിലാവുമായി നല്ല സാമ്യമുണ്ട്. 



</doc>
<doc id="231047" url="https://ml.wikipedia.org/wiki?curid=231047" title="പഞ്ചാഗ്നി">
പഞ്ചാഗ്നി

എം.ടി. വാസുദേവൻ നായർ എഴുതി ഹരിഹരൻ സംവിധാനം ചെയ്ത് 1986-ൽ പുറത്തിറങ്ങിയ മലയാളചലച്ചിത്രമാണ് പഞ്ചാഗ്നി. കഥയുടെ മുഖ്യ പ്രമേയം നക്സൽ പ്രവർത്തനമാണ്. മോഹൻലാൽ, ഗീത, നദിയ മൊയ്തു, തിലകൻ, ദേവൻ, നെടുമുടി വേണു തുടങ്ങിയ പ്രമുഖ നടീനടന്മാർ ചിത്രത്തിൽ അഭിനയിച്ചു.

നക്സൽ പ്രവർത്തക ഇന്ദിരയുടെ (ഗീത) രണ്ടാഴ്ച്ചത്തെ പരോൾ കലാവധിയിൽ നടക്കുന്ന സംഭവങ്ങൾ ആണ് ചിത്രം. ഇന്ദിര സ്ഥലത്തെ ജന്മിയായ അവറാച്ചനെ കൊല ചെയ്ത കുറ്റത്തിനാണ് ജയിലിൽ കഴിയുന്നത്.




</doc>
<doc id="231075" url="https://ml.wikipedia.org/wiki?curid=231075" title="കുടുക്കവീണ">
കുടുക്കവീണ

ഒറ്റക്കമ്പി മാത്രമുള്ള അത്യപൂർവ്വവാദ്യമാണ് കുടുക്കവീണ. ഷട്‌കാലഗോവിന്ദമാരാരുടെ കാലത്തോളം പഴക്കമുള്ളതായി കരുതപ്പെടുന്നു. അതിനു ശേഷം ലുബ്ധപ്രചാരത്തിലായ ഈ വാദ്യം പിൽക്കാലത്ത് വീണ്ടും പ്രചാരത്തിലാകുകയായിരുന്നു.

വലിയ നാളികേരത്തിന്റെ അകക്കാമ്പ് തുരന്നുകളഞ്ഞ് മുഴുക്കുടുക്കയും നാളികേരത്തിന്റെ അരച്ചിരട്ടയുമാണ് കുടുക്കവീണയുടെ പ്രധാന ഭാഗങ്ങൾ. മുഴുക്കുടുക്കയെയും അരച്ചിരട്ടയേയും ലോലമായ നാദക്കമ്പികൊണ്ട് ബന്ധിക്കും. പശുവിൻതോൽകൊണ്ട് അരച്ചിരട്ടയുടെ മുറിഭാഗം പൊതിയും. ഈർക്കിൽകൊണ്ട് ഒറ്റക്കമ്പിയിൽ ഈണങ്ങൾ മീട്ടിയാണ് പ്രവർത്തിപ്പിക്കുന്നത്.


</doc>
<doc id="231079" url="https://ml.wikipedia.org/wiki?curid=231079" title="യൂറേഷ്യൻ പ്രാപ്പിടിയൻ">
യൂറേഷ്യൻ പ്രാപ്പിടിയൻ

ആക്സിപിട്രിഡൈ കുടുംബത്തിൽപ്പെട്ട ഒരു ചെറിയ ഇര പിടിയൻ പക്ഷിയാണ് യൂറേഷ്യൻ പ്രാപ്പിടിയൻ. ശാസ്ത്രീയ നാമം Accipiter nisus എന്നും ആംഗലേയ നാമം Eurasian Sparrowhawk എന്നുമാണ്.
ഷിക്ര പോലേയോ ബുസ്ര പ്രാപ്പിടിയനെ പോലേയോ ആണ്.

ആൺപക്ഷികളുടെ അടിവശം ഓറഞ്ചുവരകളോടുകൂടിയ നീലകലർന്ന ചാരനിറമാണ്. പെൺപക്ഷികൾക്കും കുട്ടികൾക്കും തവിട്ടു നിറത്തിലുള്ള അടിവശമാണുള്ളത്.
മരക്കമ്പുകൾ ഉപയോഗിച്ചുള്ള കൂടിന് 60 സെ.മീറ്റർ വലിപ്പമുണ്ടാവും. ഏപ്രിൽ മുതൽ ജൂൺ വരെയാണ് കൂടുകെട്ടുന്ന കാലം.
നാലോ അഞ്ചോ മുട്ടകളിടും. രണ്ടൊ മൂന്നോ ദിവസത്തിന്റെ ഇടവേളകളിൽ കാലത്താണ് മുട്ടയിടുന്നത്. മുട്ടവിരിയാൻ 33 ദിവസം വേണം.

Birds of periyar, R. sugathan- Kerala Forest & wild Life Department


</doc>
<doc id="231081" url="https://ml.wikipedia.org/wiki?curid=231081" title="ബെസ്ര പ്രാപ്പിടിയൻ">
ബെസ്ര പ്രാപ്പിടിയൻ

ബസ്ര പ്രാപ്പിടിയന്റെ ശാസ്ത്രീയ നാമം Accipiter virgatus എന്നും ഇംഗ്ലീഷിലെ പേര് Besra sparrow-hawk എന്നുമാണ്. തെക്കേ ഏഷ്യയിൽ ഇന്ത്യ, പാകിസ്താൻ, തെക്കൻ ചൈന, ഇന്തോനേഷ്യ എന്നിവിടങ്ങളിൽ കാണുന്നു.

പല്ലികൾ, തുമ്പികൾ, സസ്തനികൾ, ചെറു പക്ഷികൾ

മാർച്ചു മുതൽ മേയ് വരെ.

രണ്ടു മുതൽ അഞ്ചു മുട്ടവരെയിടും.


</doc>
<doc id="231094" url="https://ml.wikipedia.org/wiki?curid=231094" title="പട്രീഷ്യൻ">
പട്രീഷ്യൻ

പ്രാചീന റോമിലെ കുലീന വിഭാഗമാണ് പട്രീഷ്യൻ എന്നറിയപ്പെട്ടിരുന്നത്. റോമിന്റെ സ്ഥാപകനായ റോമുലസ് കൗൺസിലർ മാരായി നിയമിച്ച നൂറ് പേരുടെ സന്തതി പരമ്പരകളാണിവർ. ആദ്യകാലം മുതലുള്ള സാമ്പത്തിക മുന്നോക്കവസ്ഥയും, രാഷ്ട്രീയ അധികാരവും അവരെ പ്രാചീന റോമിലെ കുലീന വർഗ്ഗമാക്കി. മറ്റുള്ള അടിമകളല്ലാത്ത സാധാരണക്കാരായ റോമൻ പൗരന്മാർ പ്ലീബിയൻ എന്ന് വിളിച്ചിരുന്നു. 


</doc>
<doc id="231098" url="https://ml.wikipedia.org/wiki?curid=231098" title="പ്ലീബിയൻ">
പ്ലീബിയൻ

പ്രാചീന റോമിലെ കുലീന കുല ജാതരല്ലാത്ത സാധാരണക്കാരായ പൗരന്മാരെ പ്ലീബിയൻ എന്ന് പറയുന്നു. പ്രാചീന റോമിൽ അടിമകൾ അല്ലാത്ത സ്വതന്ത്ര പൗരന്മാരെ പട്രീഷ്യൻ എന്നും പ്ലീബിയൻ രണ്ട് വർഗങ്ങളായി വേർ തിറിച്ചിരുന്നു. റോമിന്റെ സ്ഥാപകനായ റോമുലസ് കൗൺസിലർ മാരായി നിയമിച്ച നൂറ് പേരുടെ സന്തതി പരമ്പരകളാണ് പട്രീഷ്യൻ. തുടക്കത്തിൽ പ്ലീബിയൻ ജനത സാമ്പത്തികമായി പിന്നോക്കമായിരുന്നുവെങ്കിലും, ധന സമ്പാദനത്തിന്റെ കാര്യത്തിൽ പ്ലീബിയന്മാരിൽ നിയമപരമായ നിയന്ത്രണൾ അധികമില്ലാതിരുന്നത്കൊണ്ട് കാലക്രമേണ പല പ്ലീബിയൻ കുടുംബങ്ങളും സാമ്പത്തിമായി മുന്നേറിത്തുടങ്ങി. എന്നാലും ആ സാമൂഹിക ഉച്ചനീചത്വം നിലനിന്നു. തുടക്ക കാലങ്ങളിൽ പ്ലീബിയനും, പട്രീഷിയനും തമ്മിലുള്ള വിവാഹ ബന്ധം നിയമ വിരുദ്ധമായിരുന്നു. പിൽക്കാലത്തത് (445 ബി സി യിൽ) നിയമത്തിനു ഭേദഗതി വരുത്തി മിശ്ര വിവാഹത്തിലുള്ള നിയന്ത്രണങ്ങൾ മാറ്റി. ഈ മിശ്രവിവാഹങ്ങളുടെ ഫലമായി പല കുടുംബങ്ങളിലും പ്ലീബിയൻ ശാഖയും, പട്രീഷ്യൻ ശാഖയുമുണ്ടായിത്തുടങ്ങി. 



</doc>
<doc id="231100" url="https://ml.wikipedia.org/wiki?curid=231100" title="എഡ്വേർഡ് ഹെർബെർട്ട് തോംസൺ">
എഡ്വേർഡ് ഹെർബെർട്ട് തോംസൺ

എഡ്വേർഡ് ഹെർബെർട്ട് തോംസൺ അമേരിക്കൻ പുരാവസ്തു ഗവേഷകനായിരുന്നു. മെക്സിക്കോയിലെ ചിച്ചൻ ഇറ്റ്സയിലെ മായൻ സംസ്കാരാവശിഷ്ടങ്ങളെക്കുറിച്ചു നടത്തിയ പഠനങ്ങളാണ് ഇദ്ദേഹത്തെ ശ്രദ്ധേയനാക്കിയത്.

മസാച്യുസെറ്റ്സിൽ 1856 സെപ്റ്റംബർ 28-ന് ജനിച്ചു. പുരാവസ്തു പഠനത്തിൽ ഔപചാരികമായ യാതൊരു ശിക്ഷണവും ഇദ്ദേഹത്തിനു ലഭിച്ചിരുന്നില്ല. എങ്കിലും മായൻ സംസ്കാരത്തിലുള്ള അതീവ താത്പര്യം ഇദ്ദേഹത്തെ ഈ രംഗത്തേക്ക് ആകർഷിച്ചു. യുക്കാറ്റനിൽ അമേരിക്കൻ കോൺസലായിരിക്കവേ ഒഴിവുസമയം പുരാവസ്തു ഗവേഷണത്തിനായിട്ടാണ് ഇദ്ദേഹം വിനിയോഗിച്ചത്. 
ചിച്ചൻ ഇറ്റ്സയിലെ പുണ്യതീർഥം എന്നു വിശേഷിപ്പിക്കപ്പെട്ട ശിലാഗഹ്വരത്തിൽ ഇദ്ദേഹം നടത്തിയ ഉത്ഖനനത്തിലൂടെ അമൂല്യമായ നിധിശേഖരം കണ്ടെത്താനായി. മഴദേവന്റെ ആവാസകേന്ദ്രമായിട്ടാണ് മായൻ ഐതിഹ്യങ്ങളിൽ ഈ പുണ്യതീർഥം പരാമർശിക്കപ്പെടുന്നത്. മഴദേവനെ പ്രീതിപ്പെടുത്തുന്നതിനായി യുവസുന്ദരികളെയും അമൂല്യരത്നങ്ങളെയും പുണ്യതീർഥത്തിലേക്ക് എറിഞ്ഞുകൊടുക്കുന്ന പതിവ് മായന്മാർക്കുണ്ടായിരുന്നു. ഈ ഉത്ഖനനത്തിലൂടെ നിധിക്കു പുറമേ, ഐതിഹ്യങ്ങളിൽ പരാമർശിക്കപ്പെടുന്ന വസ്തുതകളെ സാധൂകരിക്കുന്ന വിധത്തിൽ അസ്ഥികൂടങ്ങളും ലഭിച്ചിരുന്നു. "ദ് പീപ്പിൾ ഒഫ് ദ് സെർപന്റ് (1932)" എന്ന ഗ്രന്ഥത്തിൽ തന്റെ ഗവേഷണ പ്രവർത്തനങ്ങൾ ഇദ്ദേഹം വിവരിച്ചിട്ടുണ്ട്. 

ന്യൂ ജെഴ്സിയിൽ 1935 മേയ് 11-ന് ഇദ്ദേഹം മരണമടഞ്ഞു.



</doc>
<doc id="231108" url="https://ml.wikipedia.org/wiki?curid=231108" title="എലിഹു തോംസൺ">
എലിഹു തോംസൺ

ഇലക്ട്രിക്കൽ എൻജിനീയരായിരുന്ന എലിഹു തോംസൺ 1853 മാർച്ച് 29-ന് ഇംഗ്ലണ്ടിലെ മാഞ്ചസ്റ്ററിൽ ജനിച്ചു. 1858-ൽ തോംസൺകുടുംബം ഫിലാഡെൽഫിയയിലേക്കു കുടിയേറിപ്പാർത്തതോടെ യു.എസ്സിലെ സ്ഥിരവാസിയായി.

1810-ൽ ബിരുദം നേടിയശേഷം അല്പകാലം ഒരു സ്വകാര്യ കമ്പനിയിൽ കെമിക്കൽ അനലിസ്റ്റായും തുടർന്ന് താൻ പഠിച്ച സെൻട്രൽ ഹൈസ്കൂളിൽ രസതന്ത്ര-ബലതന്ത്ര അധ്യാപകനായും ജോലിനോക്കി. 1875-ൽ ബിരുദാനന്തര ബിരുദം നേടി. കണക്റ്റിക്കട്ടിൽ അമേരിക്കൻ ഇലക്ട്രിക് കമ്പനി സ്ഥാപിതമായപ്പോൾ (1880) അവിടത്തെ ഇലക്ട്രിക്കൽ ചീഫ് എൻജിനീയർ പദവിയിലെത്തി. 1883-ൽ മസാച്യുസെറ്റ്സിനു സമീപത്തെ ലിൻ തുറമുഖത്ത് പ്രവർത്തനമാരംഭിച്ച തോംസൺ-ഹൂസ്റ്റൺ ഇലക്ട്രിക് കമ്പനിയിലെ കൺസൾട്ടന്റ് എൻജിനീയർ ആയും സേവനമനുഷ്ഠിച്ചു. 
1892-ൽ സ്ഥാപിതമായ ജനറൽ ഇലക്ട്രിക് കമ്പനിയിലെ ഗവേഷണച്ചുമതലയും ഉപദേഷ്ടാവിന്റെ പദവിയും ഏറ്റെടുത്തതോടെ വൈദ്യുത വ്യവസായത്തിന്റെ യു.എസ്സിലെ ആദ്യകാല ശില്പികളിലൊരാളായി. പ്രത്യാവർത്തി ധാരാ മോട്ടോർ, ഉച്ചാവൃത്തി ജനറേറ്റർ, ട്രാൻസ്ഫോർമർ, ത്രിസർപ്പില-ജനറേറ്റർ, താപദീപ്ത വൈദ്യുത വെൽഡിങ് സംവിധാനം, വാട്ട്-അവർ (watt-hour) മീറ്റർ തുടങ്ങിയ പ്രധാന വൈദ്യുതോപകരണങ്ങളുടെ ഉപജ്ഞാതാവായ തോംസൺ 696 പേറ്റന്റുകൾ കരസ്ഥമാക്കിയിട്ടുണ്ട്. വൈദ്യുതി മേഖലയിലെന്നപോലെ റേഡിയോളജി, സ്റ്റീരിയോസ്കോപ്പിക് എക്സ്റേ, ജ്യോതിശ്ശാസ്ത്രം തുടങ്ങിയ വിജ്ഞാനശാഖകളിലും ഗവേഷണ പഠനങ്ങൾ നടത്തി. തുരങ്കങ്ങളിലും കെയ്സണു(caisson)കളിലും ഓക്സിജൻ-ഹീലിയം മിശ്രിതം കടത്തിവിട്ട്, അവയിൽ പണിയെടുത്തിരുന്ന തൊഴിലാളികളെ ബാധിച്ചിരുന്ന കെയ്സൺ രോഗത്തിൽനിന്നു വിമുക്തരാക്കാൻ മുൻകൈ എടുത്തത് തോംസൺ ആണ്.
"ഫ്രാങ്ക്ലിൻ ഇൻസ്റ്റിറ്റ്യൂട്ട്, അമേരിക്കൻ ഫിലോസഫിക്കൽ സൊസൈറ്റി" എന്നിവയിൽ അംഗമായിരുന്ന തോംസൺ അമേരിക്കൻ ഇൻസ്റ്റിറ്റ്യൂട്ട് ഒഫ് ഇലക്ട്രിക്കൽ എൻജിനീയേഴ്സിന്റെ അധ്യക്ഷൻ (1889), ഇന്റർനാഷണൽ ഇലക്ട്രോകെമിക്കൽ കമ്മിഷന്റെ തലവൻ (1908), മസാച്യുസെറ്റ്സ് ഇൻസ്റ്റിറ്റ്യൂട്ട് ഒഫ് ടെക്നോളജിയുടെ ആക്റ്റിങ് പ്രസിഡന്റ് (1920-23) എന്നീ സ്ഥാനങ്ങളും അലങ്കരിച്ചിട്ടുണ്ട്. നിരവധി ദേശീയ (യു.എസ്.), അന്താരാഷ്ട്ര ബഹുമതികൾ സ്വന്തമാക്കിയ ഇദ്ദേഹം മസാച്യുസെറ്റ്സിലെ സ്വാംപ്സ്കോട്ടിൽ 1937 മാർച്ച് 13-ന് അന്തരിച്ചു. 



</doc>
<doc id="231111" url="https://ml.wikipedia.org/wiki?curid=231111" title="രാമചന്ദ്രബാബു">
രാമചന്ദ്രബാബു

മലയാളചലച്ചിത്രരംഗത്തെ ഒരു ഛായാഗ്രാഹകനാണ് കെ. രാമചന്ദ്രബാബു. 125-ലേറെ മലയാളചലച്ചിത്രങ്ങളുടെ ഛായാഗ്രഹണം നിർവ്വഹിച്ച അദ്ദേഹം തമിഴ്, തെലുഗു, ഹിന്ദി, അറബി, ഇംഗ്ലീഷ് എന്നീ ഭാഷകളിലെ ചിത്രങ്ങളിലും പ്രവർത്തിച്ചിട്ടുണ്ട്. നിരവധി ഡോക്യുമെന്ററികളുടെയും പരസ്യചിത്രങ്ങളുടെയും ഛായാഗ്രഹണവും നിർവ്വഹിച്ച അദ്ദേഹത്തിന് നാലു തവണ മികച്ച ഛായാഗ്രാഹകനുള്ള കേരള സംസ്ഥാന ചലച്ചിത്രപുരസ്കാരം ലഭിച്ചിട്ടുണ്ട്.

തമിഴ് നാട്ടിലെ ചെങ്കൽപ്പട്ട് ജില്ലയിലെ മധുരാന്തകത്തിൽ 1947 ഡിസംബർ 15-നാണ് രാമചന്ദ്രബാബു ജനിച്ചത്. 1966-ൽ മദ്രാസ് ലൊയോള കോളേജിൽ നിന്ന് രസതന്ത്രത്തിൽ ബിരുദം നേടിയ അദ്ദേഹം ഛായാഗ്രഹണം പഠിക്കുന്നതിനായി പൂനെ ഫിലിം ഇൻസ്റ്റിറ്റ്യൂട്ടിലേക്കു പോയി. അവിടെവച്ച് പിൽക്കാലത്ത് സംവിധായകരായി മാറിയ ബാലു മഹേന്ദ്ര, ജോൺ എബ്രഹാം, കെ.ജി. ജോർജ്ജ് എന്നിവരുമായി അദ്ദേഹം സൗഹൃദത്തിലായി. 1971-ൽ ഛായാഗ്രഹണത്തിൽ ഡിപ്ലോമ നേടി.

കോഴ്സ് പൂർത്തിയാക്കുന്നതിനു മുൻപു തന്നെ 1972-ൽ പുറത്തിറങ്ങിയ "വിദ്യാർത്ഥികളേ ഇതിലേ ഇതിലേ" എന്ന ചിത്രത്തിലൂടെ അദ്ദേഹം സിനിമാരംഗത്ത് അരങ്ങേറ്റം കുറിച്ചു. ജോൺ എബ്രഹാമിന്റെയും തിരക്കഥാകൃത്തായ എം. ആസാദിന്റെയും ആദ്യചിത്രം കൂടിയായിരുന്നു അത്. "നിർമ്മാല്യം" (1973), "സ്വപ്നാടനം" (1976) എന്നീ ചിത്രങ്ങളിൽ പ്രവർത്തിച്ചതോടെ അദ്ദേഹം ചലച്ചിത്രരംഗത്ത് ഛായാഗ്രാഹകനായി ശ്രദ്ധിക്കപ്പെട്ടു. യഥാക്രമം എം.ടി. വാസുദേവൻ നായർ, കെ.ജി. ജോർജ്ജ് എന്നിവരുടെ ആദ്യ സംവിധാനസംരംഭങ്ങളായിരുന്നു ഇവ.

രാമു കാര്യാട്ട് സംവിധാനം ചെയ്ത് 1976-ൽ പുറത്തിറങ്ങിയ "ദ്വീപ്" ആണ് രാമചന്ദ്രബാബുവിന്റെ ആദ്യ ബഹുവർണ്ണചിത്രം (ഈസ്റ്റ്മാൻ കളർ). ഈ ചിത്രത്തിലൂടെ മികച്ച ഛായാഗ്രാഹനകനുള്ള ആദ്യ സംസ്ഥാന ചലച്ചിത്രപുരസ്കാരം അദ്ദേഹം നേടി. ഭരതൻ സംവിധാനം ചെയ്ത "രതിനിർവേദം" (1978), "ചാമരം" (1980), ഹരിഹരൻ സംവിധാനം ചെയ്ത "ഒരു വടക്കൻ വീരഗാഥ" എന്നീ ചിത്രങ്ങളിലൂടെ മൂന്നു തവണ കൂടി സംസ്ഥാന പുരസ്കാരങ്ങൾ അദ്ദേഹത്തെ തേടിയെത്തി.

ഛായാഗ്രഹണത്തിലെ സാങ്കേതിക പുരോഗതികൾ മലയാളസിനിമയിലേക്കു കൊണ്ടുവരുന്നതിൽ രാമചന്ദ്രബാബു ഒരു മുഖ്യപങ്കു വഹിച്ചു. ദക്ഷിണേന്ത്യയിൽ ചിത്രീകരിച്ച ആദ്യ സിനിമാസ്കോപ് ചലച്ചിത്രമായ "അലാവുദീനും അത്ഭുതവിളക്കും" (1979) എന്ന ചിത്രത്തിന്റെ ഛായാഗ്രഹണം നിർവ്വഹിച്ചത് രാമചന്ദ്രബാബുവാണ്. ഐ.വി. ശശി സംവിധാനം ചെയ്ത ഈ ചിത്രത്തിൽ കമലഹാസൻ, രജനികാന്ത്, ജയഭാരതി തുടങ്ങിയ പ്രമുഖതാരങ്ങൾ അഭിനയിച്ചുവെങ്കിലും ചിത്രത്തിന്റെ റിലീസ് വൈകി. മറ്റൊരു സിനിമാസ്കോപ് ചിത്രമായ "തച്ചോളി അമ്പു" (1978) അതിനേക്കാൾ മുൻപ് പുറത്തിറങ്ങുകയും ദക്ഷിണേന്ത്യയിലെ ആദ്യ സിനിമാസ്കോപ് ചിത്രമെന്ന ഖ്യാതി പ്രസ്തുത ചിത്രം സ്വന്തമാക്കുകയും ചെയ്തു. മലയാളത്തിലെ ആദ്യ 70mm ചലച്ചിത്രമായ "പടയോട്ട"ത്തിന്റെ (1982) ഛായാഗ്രാഹകനും രാമചന്ദ്രബാബുവാണ്. "തച്ചോളി അമ്പു"വിന്റെ നിർമ്മാതാക്കളായ നവോദയ നിർമ്മിച്ച് ജിജോ പുന്നൂസ് സംവിധാനം ചെയ്ത ഈ ചിത്രം സിനിമാസ്കോപ്പിൽ ചിത്രീകരിച്ച ശേഷം സാങ്കേതികവിദ്യയുടെ സഹായത്താൽ 70mm-ലേക്ക് മാറ്റുകയായിരുന്നു.






</doc>
<doc id="231120" url="https://ml.wikipedia.org/wiki?curid=231120" title="പ്രൊക്രൂസ്റ്റസ്">
പ്രൊക്രൂസ്റ്റസ്

ഗ്രീക്ക് പുരാണത്തിലെ തെമ്മാടിയായ ഒരു കൊല്ലൻ ആണ് പ്രൊക്രൂസ്റ്റസ്. പ്രൊകോപ്റ്റസ്, ഡമാസ്റ്റസ് എന്നീ പേരുകളിലും ഇയാൾ അറിയപ്പെട്ടിരുന്നു. പ്രൊക്രൂസ്റ്റസ് ആളുകളെ ശാരീരികമായി ആക്രമിക്കുകയും അവരുടെ ശരീരം തന്റെ ഇരുമ്പ് കട്ടിലിന്റെ ആകൃതിക്ക് അനുസൃതമായി വരുന്ന രീതിയിൽ മുറിച്ചു മാറ്റുകയോ അടിച്ചു പരത്തുകയോ ചെയ്യുമായിരുന്നു. പൊസീഡൻ എന്ന ആളുടെ മകനാണ് പ്രൊക്യൂസ്റ്റസ്. ഏഥൻസിനും എല്യൂസിസിനും ഇടയിലുള്ള പുണ്യ സ്ഥലമായ എറീന്യുസിലെ മൗണ്ട് കോറിഡല്ലോയിലാണ് പ്രൊക്യൂസ്റ്റസിന്റെ ക്രൂരതകൾ അരങ്ങേറിയിരുന്നത്. ഈ വഴി പോകുന്ന യാത്രക്കാരെ തന്റെ വീട്ടിലേക്ക് രാത്രിയിൽ വിരുന്നിനെന്ന വ്യാജേന ക്ഷണിക്കുകയും അവരെ മധുര പാനീയങ്ങളും മറ്റും നൽകി മയക്കിയിട്ടായിരുന്നു പ്രൊക്യൂസ്റ്റസ് തന്റെ ക്രൂരതകൾ കാണിച്ചിരുന്നത്. ഒരുവരുടേയും ശരീരം ആ കട്ടിലിന് പാകമായിരുന്നില്ല. വനമധ്യത്തിൽ വെച്ച് ഒരിക്കൽ തിസ്യൂസ് രാജകുമാരനെ പിടിച്ച പ്രൊക്രൂസ്റ്റസ് തുടർന്നു നടന്ന യുദ്ധത്തിലാണ് കൊല്ലപ്പെടുന്നത്.


</doc>
<doc id="231123" url="https://ml.wikipedia.org/wiki?curid=231123" title="ദേശീയപാത 50 (ഇന്ത്യ)">
ദേശീയപാത 50 (ഇന്ത്യ)

ഇന്ത്യയിലെ ഒരു ദേശീയപാതയാണ് NH 50 (നാഷണൽ ഹൈവേ 50). മഹാരാഷ്ട്ര സംസ്ഥാനത്തിൽ മാത്രമേ ഈ പ്രധാനപാത ഉൾപ്പെടുന്നുള്ളൂ. പ്രധാനപ്പെട്ട നഗരങ്ങളായ നാസിക് , സുന്ഗംനെർ , ഖേദ് കൂടാതെ പൂണെ എന്നിവിടങ്ങളെയെല്ലാം ബന്ധപ്പെടുത്തിയാണ് ഈ പാത നിലകൊള്ളുന്നത്. ഇന്ത്യയിലെ നഗരങ്ങളിലൊന്നായ നാസിക് മുതൽ പൂണെ വരെയുള്ള ഈ പാതയുടെ നീളം 192 കിലോമീറ്റർ ആയിട്ടാണ് കണക്കാക്കുന്നത്.


</doc>
<doc id="231147" url="https://ml.wikipedia.org/wiki?curid=231147" title="കോവിലകത്തുമുറി">
കോവിലകത്തുമുറി

കേരളത്തിലെ മലപ്പുറം ജില്ലയിലെ ഒരു ഗ്രാമപ്രദേശമാണ് കോവിലകത്തുമുറി. നിലമ്പൂർ നഗരസഭയിലാണ് ഈ ഗ്രാമം സ്ഥിതി ചെയ്യുന്നത്. ചരിത്രപ്രസിദ്ധമായ നിലമ്പൂർ കോവിലകം സ്ഥിതി ചെയ്യുന്നത് ഇവിടെയാണ്. ഈ കോവിലകത്തിനാണ് ഇവിടുത്തെ പ്രധാന ക്ഷേത്രങ്ങളിലൊന്നായ വേട്ടക്കൊരുമകൻ ക്ഷേത്രത്തിന്റെ നടത്തിപ്പ് ചുമതല. വർഷംതോറും ഈ ക്ഷേത്രത്തിൽ പാട്ടുത്സവം അഥവാ കളംപാട്ട് നടത്തിവരുന്നു. ചാലിയാർ നദി ഈ ഗ്രാമത്തിലൂടെ ഒഴുകുന്നു.


</doc>
<doc id="231157" url="https://ml.wikipedia.org/wiki?curid=231157" title="ആർക്കിയോനിത്തോമൈമസ്">
ആർക്കിയോനിത്തോമൈമസ്

അന്ത്യ ക്രിറ്റേഷ്യസ് കാലത്ത് ജീവിച്ചിരുന്ന ഒരു തെറാപ്പോഡ വിഭാഗം ദിനോസർ ആണ് ആർക്കിയോനിത്തോമൈമസ്. പേരിന്റെ അർഥം പുരാതന പക്ഷികളെ അനുകരിക്കുന്ന എന്നാണ് . ചൈനയിൽ നിന്നും ആണ് ഫോസ്സിൽ കണ്ടുകിട്ടിയിടുള്ളത് . മിശ്ര ബോജി ആയിരുന്നു എന്ന് കരുതപെടുന്നു ഇവ ചെറിയ സസ്തിനികൾ , ചെടികൾ , പഴങ്ങൾ തുടങ്ങി , മറ്റു ദിനോസറുകളുടെ വിരിഞ്ഞിറങ്ങിയ ചെറിയ കുഞ്ഞുങ്ങളെ വരെ ആഹാരം ആക്കിയിരുന്നു എന്നും അനുമാനിക്കുന്നു

ഏകദേശം 11 അടി പൊക്കവും , 50 കിലോഗ്രാം ഭാരവും ഉണ്ടായിരുന്നു ഇവയ്ക്ക്. പിൻ കാലുകൾ ശക്തമായവ ആയിരുന്നു. 


</doc>
<doc id="231175" url="https://ml.wikipedia.org/wiki?curid=231175" title="ജിം തോംസൺ">
ജിം തോംസൺ

ജിം തോംസൺ അമേരിക്കൻ നോവലിസ്റ്റായിരുന്നു. 1906 സെപ്റ്റംബർ 27-ന് ഓക്ലഹോമയിൽ ജനിച്ചു. 
നെബ്രാസ്ക യൂണിവേഴ്സിറ്റിയിലായിരുന്നു വിദ്യാഭ്യാസം. എണ്ണക്കിണർ തൊഴിലാളിയായി ജീവിതം ആരംഭിച്ചു. 1930-കളിലെ സാമ്പത്തികമാന്ദ്യകാലത്ത് ഓക്ലഹോമയിലെ ഫെഡറൽ റൈറ്റേഴ്സ് പ്രോജക്റ്റുമായി ബന്ധപ്പെടുകയും ഗൈഡ് ബുക്കുകൾ എഴുതാനാരംഭിക്കുകയും ചെയ്തു. ഇക്കാലത്ത് സമൂഹത്തിലെ എല്ലാത്തരത്തിലുള്ള ആളുകളുമായും അടുത്തിടപഴകാൻ അവസരം ലഭിക്കുകയും പിൽക്കാലത്ത് ഇവരുടെ ജീവിതം നോവലുകളിൽ ചിത്രീകരിക്കുകയും ചെയ്തിട്ടുണ്ട്. 1931-ൽ "ആൽബെർട്ടാ തോംസണിനെ" വിവാഹം ചെയ്തു. ഇക്കാലത്ത് തോംസൺ അമേരിക്കൻ കമ്യൂണിസ്റ്റ് പാർട്ടിയിൽ അംഗമാവുകയും വുഡി ഗുത്രി തുടങ്ങിയ നാടോടിഗായകരുമായി സൗഹൃദത്തിലാവുകയും ചെയ്തു.
1940-കളിൽ തോംസൺ സാമ്പത്തിക നേട്ടം ലക്ഷ്യമാക്കി കുറ്റകൃത്യകഥാരചനയിലേക്കു തിരിഞ്ഞു. "ആദ്യനോവലായ നൗ ആൻഡ് ഓൺ എർത്" 1942-ൽ പുറത്തുവന്നു. നായകന്റെ പിതാവ് ഒരു ഭ്രാന്താശുപത്രിയിൽ ആത്മഹത്യ ചെയ്യുന്നതായാണ് ഇതിൽ ചിത്രീകരിക്കുന്നത്. തന്റെ പിതാവിന്റെ അന്ത്യവും ഇതുപോലെയായിരുന്നുവെന്ന് തോംസൺ ഒരിക്കൽ സൂചിപ്പിക്കുകയുണ്ടായി. 1953-ൽ ഇദ്ദേഹത്തിന്റെ ആത്മകഥ "ബാഡ് ബോയ്" എന്ന പേരിൽ പ്രസിദ്ധീകരിക്കപ്പെട്ടു. 1950-കളിൽ ന്യൂയോർക്ക് ഡെയ്‌ലി ന്യൂസ്, ലോസ് ഏഞ്ചലസ് ടൈംസ് മിറർ എന്നീ ആനുകാലികങ്ങളിൽ ജോലി ചെയ്യാൻ തോംസണിന് അവസരം ലഭിച്ചു. ജോസഫ് മക്കാർത്തിയുടെ കമ്യൂണിസ്റ്റ് വേട്ട ഇക്കാലത്തായിരുന്നു. മറ്റു പലരുടെയും കൂട്ടത്തിൽ തോംസണും സർക്കാരിന് അനഭിമതനായിത്തീർന്നു. എന്നാൽ സാഹിത്യരചനയ്ക്ക് ഇതൊന്നും തടസ്സമായില്ല. കൊള്ളയും കൊലപാതകവും വിഷയമാക്കിക്കൊണ്ടുള്ള "ദ് കില്ലിങ്" എന്ന നോവൽ 1956-ൽ പ്രസിദ്ധീകരിച്ചു. ഒന്നാം ലോകമഹായുദ്ധകാലത്ത് ഫ്രഞ്ച് മുന്നണിയിൽ നടക്കുന്ന ചില സംഭവങ്ങളാണ് 1957-ൽ പുറത്തുവന്ന "പാത്സ് ഒഫ് ഗ്ലോറിയിലെ" വിഷയം.
1950-കളിൽ ഇരുപതോളം നോവലുകൾ തോംസൺ രചിക്കുകയുണ്ടായി. 
എന്നിവയാണ് ഇക്കാലത്തെ നോവലുകളിൽ പ്രധാനം. പല നോവലുകളുടെയും പശ്ചാത്തലം അമേരിക്കൻ ഐക്യനാടുകളിലെ ദക്ഷിണദേശത്തിന്റെ ഉൾപ്രദേശങ്ങളാണ്. ഫോക്നറുടെ നോവലുകളിലെപ്പോലെ ദക്ഷിണദേശത്തിന്റെ അപചയവും ബീഭത്സാന്തരീക്ഷവുമാണ് തോംസണിന്റെ കൃതികളിലും ചിത്രീകരിക്കപ്പെടുന്നത്. 
എന്നിവ ഇദ്ദേഹത്തിന്റെ പിൽക്കാല കൃതികളിൽ മികച്ചുനിൽക്കുന്നു.

1977 ഏപ്രിൽ 7-ന് ലോസ് ആഞ്ചലസിൽ തോംസൺ അന്തരിച്ചു.



</doc>
<doc id="231180" url="https://ml.wikipedia.org/wiki?curid=231180" title="തുമ്പൂർ പള്ളി">
തുമ്പൂർ പള്ളി

തൃശ്ശൂർ ജില്ലയിലെ വേളൂക്കര പഞ്ചായത്തിൽ തുമ്പൂരിൽ സ്ഥിതി ചെയ്യുന്ന ക്രൈസ്തവ ദേവാലയമാണ് തുമ്പൂർ പള്ളി (Thumbur Church) അഥവ സെന്റ് മാത്യൂസ് പള്ളി (St: Mathew's Church). പൗരസ്ത്യ കത്തോലിക്ക വിഭാഗത്തിലെ സീറോ മലബാർ കത്തോലിക്ക സഭയുടെ ഭാഗമാണ് ഈ പള്ളി. വിശുദ്ധ മത്തായിയുടെ നാമധേയത്തിലാണ് പള്ളി സ്ഥാപിച്ചിരിക്കുന്നത്. 

തൃശ്ശൂർ അതിരൂപതയിൽ ഇരിങ്ങാലക്കുട രൂപതയുടെ കീഴിലുള്ള പുത്തൻചിറ ഫൊറോന പള്ളിയുടെ കീഴിലാണ് ഈ ഇടവക പള്ളി.


</doc>
<doc id="231184" url="https://ml.wikipedia.org/wiki?curid=231184" title="വി. രമേഷ്ചന്ദ്രൻ">
വി. രമേഷ്ചന്ദ്രൻ

മലയാളത്തിലെ സാഹിത്യഗവേഷകനും നിരൂപകനുമായിരുന്നു പ്രഫസർ വി. രമേഷ് ചന്ദ്രൻ (1942 - 2000)

പി.ഡബ്ലു.ഡി. സൂപ്രണ്ടായി വിരമിച്ച വാസുദേവൻ നായരുടേയും ഹൈസ്ക്കൂൾ അദ്ധ്യാപികയായി വിരമിച്ച ഭാനുമതിയമ്മയുടേയും പുത്രനാണ്. 1942-ൽ ടി.വി. പുരത്താണ് ജനനം. വൈക്കം ബോയ്സ് ഹൈസ്ക്കൂൾ, ചങ്ങനാശ്ശേരി എൻ.എസ്.എസ്. ഹിന്ദു കോളേജ്, എറണാകുളം മഹാരാജാസ് കോളേജ് എന്നിവിടങ്ങളിൽ വിദ്യാഭ്യാസം പൂർത്തിയാക്കി. കേരളാ യൂണിവേഴ്സിറ്റിയിൽ നിന്ന് ഒന്നാം ക്ലാസോടെ എം.എ (മലയാളം) പാസ്സായി. 

മഞ്ചേരി, നിലമേൽ, പന്തളം, ഒറ്റപ്പാലം, ചേർത്തല എന്നീ എൻ.എസ്.എസ് കോളേജുകളിൽ അദ്ധ്യാപകനായിരുന്നു. 1997 മാർച്ചിൽ ചേർത്തല എൻ.എസ്.എസ് കോളേജിൽനിന്നും വിരമിച്ചു. മംഗളോദയത്തിൽ ലേഖനങ്ങൾ എഴുതിക്കൊണ്ടാണ് അദ്ദേഹം സാഹിത്യ ലോകത്ത് പ്രവേശിച്ചത്. ദേശാഭിമാനിയിൽ പുസ്തകനിരൂപണം നടത്തിയിരുന്നു. സി.പി.ഐ(എം), പുരോഗമന കലാ സാഹിത്യസംഘം , കേരള ശാസ്ത്രസാഹിത്യ പരിഷത്ത്, സാഹിത്യ പ്രവർത്തക സഹകരണസംഘം, എന്നീ പ്രസ്ഥാനങ്ങളിൽ സജീവപ്രവർത്തകനാണ്.




</doc>
<doc id="231188" url="https://ml.wikipedia.org/wiki?curid=231188" title="പേപ്പർ മൾബെറി">
പേപ്പർ മൾബെറി

15 മീറ്റർ വരെ ഉയരം വയ്ക്കുന്ന, കിഴക്കനേഷ്യൻ വംശജനായ ഒരു മരമാണ് പേപ്പർ മൾബെറി.. ഒറേ ശാഖയിൽത്തന്നെ വ്യത്യസ്തരൂപത്തിലുള്ള ഇലകൾ കാണാറുണ്ട്. കടലാസ് പൾപ്പിനുപറ്റിയതടിയായതു കൊണ്ട് പരീക്ഷണാർത്ഥം ഇന്ത്യയിൽ കൊണ്ടുവന്നതാണ്. ഹിമാലയത്തിൽ വന്യസസ്യമായി കാണാം. കേരളത്തിൽ ചില പരീക്ഷണതോട്ടങ്ങൾ ഉണ്ട്. കന്നുകാലികളും കാട്ടുമൃഗങ്ങളും തിന്നുനശിപ്പിക്കുന്നതിനാൽ കേരളത്തിൽ ഇത് വിജയിച്ചിട്ടില്ല. നിറയെ ശാഖകളുണ്ടാവും. ഇലപൊഴിക്കുന്ന മരമാണ്. കാറ്റിൽ ഒടിഞ്ഞൂവീഴാവുന്നത്ര ബലമേ തടിയ്ക്കുള്ളൂ. നല്ല മധുരമുള്ള പഴങ്ങൾ തിന്നാൻ പറ്റുന്നതാണ്. പലയിടത്തും ഇതിനെയൊരു അധിനിവേശസസ്യമായാണ് കണക്കാക്കുന്നത്. നല്ല ഗുണമേന്മയുള്ള പേപ്പർ ഉണ്ടാക്കാൻ ഉപയോഗിക്കുന്നു.



</doc>
<doc id="231212" url="https://ml.wikipedia.org/wiki?curid=231212" title="ജോൺ ഗ്രിഗ്സ് തോംസൺ">
ജോൺ ഗ്രിഗ്സ് തോംസൺ

ജോൺ ഗ്രിഗ്സ് തോംസൺ അമേരിക്കൻ ബീജഗണിത ശാസ്ത്രജ്ഞനാണ്. പരിമിത ഗ്രൂപ്പ് സിദ്ധാന്തത്തിൽ (Finite group theory) നടത്തിയ ഗവേഷണങ്ങൾ 1970-ലെ ഫീൽഡ്സ് മെഡലിന് തോംസണിനെ അർഹനാക്കി.

1932 ഒക്ടോബർ 13-ന് കാൻസസിലെ ഒട്ടാവയിൽ തോംസൺ ജനിച്ചു. യേൽ സർവ്വകലാശാലയിൽനിന്ന് ബി.എ. ബിരുദവും (1955) ഷിക്കാഗോ സർവകലാശാലയിൽനിന്ന് പിഎച്ച്.ഡി. ബിരുദവും (1959) നേടിയ ഇദ്ദേഹം ഹാർവാർഡ് (1961-62), ഷിക്കാഗോ (1962-68), കേംബ്രിജ് (1968-70) എന്നീ സർവകലാശാലകളിൽ ഗണിതശാസ്ത്ര പ്രൊഫസറായി സേവനമനുഷ്ഠിച്ചു.
അമൂർത്ത ബീജഗണിത (Abstract Algebra) ശാഖയായ ഗ്രൂപ്പ് സിദ്ധാന്തം, വിശേഷിച്ചും "പരിമിത ഗ്രൂപ്പ് സിദ്ധാന്തം" ആയിരുന്നു തോംസണിന്റെ പ്രധാന പഠനമേഖല. നിർധാരണം ചെയ്യുവാൻ ശ്രമകരമായിരുന്ന ഫ്രൊബെനിയസിന്റെ (1849-1917) അനുമാനം തെളിയിക്കുവാൻ സാധിച്ചത് തോംസണിന്റെ പ്രധാന നേട്ടമായി ഗണിക്കപ്പെടുന്നു. ഏതൊരു അംഗത്തെയും സ്ഥിരപ്പെടുത്താത്ത ഏകൈകസമാകാരിത (automorphism) ഉള്ള പരിമിത ഗ്രൂപ്പ് ശൂന്യസ്ഥാനീയം (nil potent) ആയിരിക്കുമെന്നാണ് ഇദ്ദേഹം തെളിയിച്ചത്. തുടർന്ന് പരിമിത സരള ഗ്രൂപ്പുകളെ (finite simple groups) കുറിച്ചുള്ള ഗവേഷണങ്ങളിൽ മുഴുകിയ തോംസൺ 1963-ൽ വാൾട്ടർ ഫൈറ്റുമായിച്ചേർന്ന്, അബീലിയൻ അല്ലാത്ത (nonabelian) പരിമിത സരള ഗ്രൂപ്പുകളും യുഗ്മക്രമ(even order)ത്തിലായിരിക്കുമെന്നു കണ്ടെത്തി. ഈ കണ്ടെത്തലുകൾ ഇവർക്ക് "ഫീൽഡ്സ് മെഡൽ" നേടിക്കൊടുത്തു. കൂടാതെ, "ഫ്രാങ്ക് നെൽസൺ കോൾ പ്രൈസ്" (1965) ഉൾപ്പെടെ പതിമൂന്നോളം അവാർഡുകളാണ് ഈ ഗവേഷണഫലത്തിന് അംഗീകാരമായി ലഭിച്ചത്.

തുടങ്ങിയവ തോംസണിനു ലഭിച്ച മികച്ച അംഗീകാരങ്ങളാണ്. 
എന്നീ നിലകളിലും സേവനമനുഷ്ഠിച്ചിട്ടുണ്ട്. ഇദ്ദേഹത്തിന്റെ ഗവേഷണ പ്രവർത്തനങ്ങളെ മാനിച്ച് യേൽ സർവകലാശാല 1980-ലും ഷിക്കാഗോ സർവകലാശാല 1985-ലും ഓക്സ്ഫഡ് സർവകലാശാല 1987-ലും ബഹുമതിമുദ്രകൾ നൽകി ആദരിച്ചു. യു.എസ്സിന്റെ ദേശീയ സയൻസ് മെഡലായ മാത്ത് പ്രൈസും (Math Prize) തോംസണിനു ലഭിച്ചിട്ടുണ്ട് (2000).




</doc>
<doc id="231215" url="https://ml.wikipedia.org/wiki?curid=231215" title="മെർലയൺ">
മെർലയൺ

സിംഹത്തിന്റെ ശിരസ്സും മത്സ്യത്തിന്റെ ഉടലുമുള്ള ഒരു സാങ്കല്പിക ജീവിയാണ് മെർലയൺ ( Merlion (മലയ് ഭാഷയിൽ: "Singa-Laut")). സിംഗപ്പൂറിനെ സംബന്ധിച്ചിടത്തോളം മെർലയൺ എന്നത് മംഗളദായകവും രാഷ്ട്രത്തെ അഭിവൃദ്ധിപ്പെടുത്തുന്നതുമായ ഒരു വസ്തുതയായാണ് കണക്കാക്കപ്പെടുന്നത്. കടൽ എന്നർത്ഥം വരുന്ന "മെർ(mer)" എന്നവാക്ക് "ലയണുമായ്" (lion) കൂടിച്ചേർന്നാണ് മെർലയൺ എന്ന പദം ഉദ്ഭവിച്ചിരിക്കുന്നത്. ഒരു മുക്കുവഗ്രാമമായിരുന്ന സിംഗപ്പൂറിന്റെ ഭൂതകാലത്തെയാണ് മത്സ്യശരീരം പതീകവൽക്കരിക്കുന്നത്. സിംഗപ്പൂർ(സിംഹപുരം, lion city) എന്ന വാക്കിനെ പ്രതിനിധീകരിക്കുന്നതാണ് സിംഹശിരസ്സ്. 

അലെക് ഫ്രാസ്സെർ-ബ്രണ്ണെർ എന്ന ശില്പിയാണിത് സിംഗപ്പൂറിലെ മെർലയൺ ശില്പം രൂപകൽപ്പന ചെയ്തിരിക്കുന്നത്. സിംഗപ്പൂർ വിനോദസഞ്ചാരവകുപ്പിനുവേണ്ടിയുള്ള ഒരു അടയാളചിഹ്നമായിട്ടാണ് ഇത് രൂപകല്പന ചെയ്യപ്പെടുന്നത്. . വിനോദ സ്ഞ്ചാരവകുപ്പ് കുറച്ച് വർഷങ്ങളോളം ഈ ചിഹ്നം ഉപയോഗിച്ചിരുന്നു എങ്കിലും, 1997 പുതിയ് ഒരു ചിഹ്നത്തെ സ്വീകരിച്ചു. 

ഐതിഹ്യങ്ങളിലും പഴങ്കഥകളിലുമുള്ള ഒരു സാങ്കൽപ്പിക ജീവിയാണ് മെർലയൺ. അജന്ത, മഥുര എന്നിവിടങ്ങളിലെ ചുമർചിത്രങ്ങളിൽ ഇത്തരം കഥാപാത്രങ്ങളെ കാണാൻ സാധിക്കും. ഹെലെനിസ്റ്റിക് കാലഘട്ടത്തിലെ ചില എട്രൂസ്കൻ നാനയങ്ങളിലും മെർലണിനെ ആലേഖനം ചെയ്തിട്റ്റുണ്ട്.

സിംഗപ്പൂർ വിനോദസഞ്ചാര വകുപ്പ് അംഗീകരിച്ചിട്ടുള്ള അഞ്ച് മെർലയൺ ശില്പങ്ങളാണ് അവിടെയുള്ളത്.
1972 എപ്റ്റംബർ 15ൻ അന്നത്തെ സിംഗപ്പൂർ പ്രധാനമന്ത്രിയായിരുന്ന ലീ ക്യുഅൻ യൂവാണ് ഈ ശില്പത്തിന്റെ നിർമ്മാണത്തിന് ആരംഭം കുറിച്ചത്. സിംഗപ്പൂർ നദീമുഖത്തായിരുന്നു ഇതിന്റെ സ്ഥാനം. 8.6മീറ്റർ ഉയരവും 70ടൺ ഭാരവും ഈശില്പത്തിനുണ്ട്. സിമന്റും പൊർസെലൈനുമാണ് ഇതിന്റെ പ്രധാന നിർമാന സാമഗ്രികൾ. S$165,000 സിംഗപ്പൂർ ഡോളറാണ് ഈ പദ്ധതിക്ക് ചെലവായ തുക.




</doc>
<doc id="231216" url="https://ml.wikipedia.org/wiki?curid=231216" title="ശ്രീ മാരിയമ്മൻ കോവിൽ, സിംഗപ്പൂർ">
ശ്രീ മാരിയമ്മൻ കോവിൽ, സിംഗപ്പൂർ

സിംഗപ്പൂരിലെ ഏറ്റവും പഴക്കംചെന്ന ക്ഷേത്രങ്ങളിലൊന്നാണ് ചൈനാ ടൗണിലെ മാരിയമ്മൻ കോവിൽ. ദ്രാവിഡ ശൈലിയിലാണ് ഈ ക്ഷേത്രം പണിതിരിക്കുന്നത്.ഈ ക്ഷേത്രത്തിലെത്തുന്ന ഭക്തരിൽ അധികവും സിംഗപ്പൂരിലെ തമിഴ്വംശജരാണ് . ചരിത്ര-വാസ്തുവിദ്യാ പ്രാധാന്യങ്ങൾ കണക്കിലെടുത്ത് മാരിയമ്മൻ കോവിലിന്റെ സിംഗപ്പൂർ സർക്കാർ ദേശീയ സ്മാരകങ്ങളുടെ പട്ടികയിൽ ഉൾപ്പെടുത്തിയിട്ടുണ്ട്.

1827ലാണ് ഈ ക്ഷേത്രം പണിതുതീരുന്നത്.

സിംഗപ്പൂരിലെ ടെലോക് ആയ്യർ വീഥിയിലാണ് ആദ്യം ബ്രിട്ടീഷ് ഭരണാധികാരികൾ മാരിയമ്മൻ കോവിൽ പണിയാൻ സ്ഥലം കണ്ടുവെച്ചിരുന്നത്. സിംഗപൂരിലെത്തിയ ആഷ്യൻ കുടിയേറ്റക്കാർ ആദ്യമായി എത്തിയത് ഈ പ്രദേശത്തായിരുന്നു. സിംഗപൂരിലെ ആദ്യകാല ചൈനീസ്, ഇന്ത്യൻ ആരാധനാലയങ്ങൾ സ്ഥിതിചെയ്യുന്നതും ഈ പ്രദേശത്താണ്. എന്നിരിക്കലും ശുദ്ധജലത്തിന്റെ അഭാവം ടെലോക് ആയ്യർ വീഥിയിൽ അനുഭവപ്പെട്ടിരുന്നു. ഹൈന്ദവ അനുഷ്ഠാനങ്ങൾക്ക് തീർത്തും അനിവാര്യമായ ഒന്നാണ് ശുദ്ധജലം.
1821ൽ സിംഗപ്പൂരിലെ ബ്രിട്ടീഷ് റെസിഡെന്റായിരുന്ന വില്യം ഫാർക്കർ നരൈന പിള്ള എന്നയാലെ സ്റ്റാംഫർഡ് കനാലിനു സമീപമുള്ള സ്ഥലം നോക്കാൻ നിയോഗിച്ചു. ഈ സ്ഥലവും അനുകൂലമായിരുന്നില്ല. ഈ പ്രദേശം മറ്റു വ്കസന പദ്ധതികൾക്കായ് നീക്കിവെച്ചതായിരുന്നു. 

1823-ൽ ഇപ്പോഴത്തെ സൗത്ത് ബ്രിഡ്ജ് പാതയിലാണ് ക്ഷേത്രത്തിനായ സ്ഥാനം കണ്ടെത്തുന്നത്.

ദക്ഷിണേന്ത്യയുടെ ദ്രാവിഡ ശൈലിയിലാണ് ഈ ക്ഷേത്രം പണിതിരിക്കുന്നത്. സൗത്ത് ബ്രിഡ്ജ് റോഡിൽനിന്നുള്ള പ്രധാന പ്രവേശന ഗോപുരം വഴിവേണാം ക്ഷേത്രത്തിലേക്ക് പ്രവേശിക്കാൻ. വിഭൂഷണങ്ങളാൽ അലംകൃതമായതും ആരു നിലകളിലായ് ഹൈന്ദവ ദേവതകളുടെ ശില്പങ്ങൾ സ്ഥാപിച്ചിട്റ്റുള്ളതുമാണ് ഈ ഗോപുരം. ഒരോ നിലകൾ മുകളിലോട്ട് പോകും തോറും ശില്പങ്ങളുടെ വലിപ്പം കുറയുന്നു. ഇത് ഉയരത്തിന്റെ പ്രതീതി കാഴ്ചക്കാരിൽ സൃഷ്ടിക്കുന്നു. നാനാവിധ വർണ്ണങ്ങളാൽ അലങ്കരിച്ചതാണ് ഈ ക്ഷേത്ര ഗോപുരവ്ം ശില്പങ്ങളും.

ദീപാവലി ഉത്സവത്തിനു് ഏകദേശം ഒരാഴ്ച മുൻപേ നടത്തുന്ന കനലാട്ടമാണ് ഈ ക്ഷേത്രത്തിലെ ഒരു പ്രധാന സവിശേഷത.




</doc>
<doc id="231221" url="https://ml.wikipedia.org/wiki?curid=231221" title="സ്റ്റെൻഡാൽ">
സ്റ്റെൻഡാൽ

മരീ ഒൻറീ ബേൽ (Marie-Henri Beyle) (23 ജനുവരി 1783 – 23 മാർച്ച് 1842) സ്റ്റെൻഡാൽ (Stendhal) എന്ന തൂലികാ നാമത്തിൽ പരക്കെ അറിയപ്പെടുന്ന ഫ്രെഞ്ച് നോവലിസ്റ്റ്. ലെ റൂഷ് എ ലെ ന്വാർ (Le Rouge et Le Noir), ലെ ശാത്രസ് ഡി പാർമ (The Charterhouse of Parma) എന്നീ വിഖ്യാത നോവലുകളുടെ രചയിതാവും. യഥാതഥ്യ പ്രസ്ഥാനത്തിന്റെ ആദ്യത്തെ ഉപജ്ഞാതാക്കളിലൊരാളായിരുന്നു.


</doc>
<doc id="231233" url="https://ml.wikipedia.org/wiki?curid=231233" title="ഹെൻറി ഹാർഡിഞ്ച്">
ഹെൻറി ഹാർഡിഞ്ച്

പ്രമുഖനായ ഒരു ബ്രിട്ടീഷ് സൈനികനും കൊളോണിയൽ ഭരണകർത്താവുമായിരുന്നു ഹെൻറി ഹാർഡിഞ്ച് (ജീവിതകാലം: 1785 മാർച്ച് 30 – 1856 സെപ്റ്റംബർ 24). 1844 മുതൽ 1848 വരെ ബ്രിട്ടീഷ് ഇന്ത്യയുടെ ഗവർണർ ജനറലായിരുന്നു. ഒന്നാം ആംഗ്ലോ സിഖ് യുദ്ധത്തിലൂടെ ബ്രിട്ടീഷുകാർ പഞ്ചാബിലേക്ക് അധികാരം വ്യാപിപ്പിച്ചത് ഹാർഡിഞ്ചിന്റെ ഭരണകാലത്തായിരുന്നു. ഈ യുദ്ധത്തിൽ അദ്ദേഹം നേരിട്ട് പങ്കെടുക്കുകയും ചെയ്തിരുന്നു.

1844 ജൂലൈയിൽ ആണ് ഹാർഡിഞ്ച് ഇന്ത്യയിലെ ഗവർണർ ജനറൽ ആയത്.


</doc>
<doc id="231247" url="https://ml.wikipedia.org/wiki?curid=231247" title="കല്ലൻകായമരം">
കല്ലൻകായമരം

പശ്ചിമഘട്ടത്തിലെ തദ്ദേശവാസിയായ ഒരു വൃക്ഷമാണ് കല്ലൻകായമരം. . വംശനാശഭീഷണി നേരിടുന്നു. 18 മീറ്റർ വരെ ഉയരം വയ്ക്കും. തെക്കൻ സഹ്യാദ്രിയിൽ 600 മുതൽ 900 മീറ്റർ വരെ ഉയരമുള്ള നനവാർന്ന നിത്യഹരിതവനങ്ങളിൽ കാണുന്നു.



</doc>
<doc id="231256" url="https://ml.wikipedia.org/wiki?curid=231256" title="ഗ്വാദർ തുറമുഖം">
ഗ്വാദർ തുറമുഖം

പാകിസ്താനിലെ പ്രവിശ്യയായ ബലൂചിസ്താനിൽ അറബിക്കടലിലാണ് ഗ്വാദർ തുറമുഖം. ചൈനയാണ് ഗ്വാദർ തുറമുഖം നിർമിച്ചത്. ഗ്വാദർ തുറമുഖം പ്രവർത്തിപ്പിച്ചുവന്ന സിങ്കപ്പുരിലെ പി.എസ്.എ. ഇൻറർനാഷണൽ എന്ന കമ്പനി, പാക് നാവികസേനയുമായുള്ള അഭിപ്രായ വ്യത്യാസം മൂലം പിൻമാറിയതിനെത്തുടർന്ന് ചൈനയിലെ ഓവർസീസ് പോർട്ട് ഹോൾഡിങ്‌സിന് കരാർ നൽകാൻ പാക് മന്ത്രിസഭ തീരുമാനിച്ചു. ഈ കൈമാറ്റം ഇന്ത്യയ്ക്ക് ഭീഷണിയാകുമോയെന്ന് ആശങ്ക ഉയർന്നിട്ടുണ്ട്.

തന്ത്രപ്രധാനമാണ് ഗ്വാദർ തുറമുഖത്തിന്റെ കിടപ്പ്. ഇതിന്റെ നടത്തിപ്പ് ചുമതല ചൈനയ്ക്ക് കൈമാറാൻ പാകിസ്താൻ 2013 ഫെബ്രുവരിയിൽ തീരുമാനിച്ചു. സുഡാൻ തുറമുഖം വരെയുള്ള കടൽപ്പാതയിലെ വിനിമയ ബന്ധം സജീവമാക്കാനും എണ്ണകൊണ്ടുവരുന്നതിനും ചൈനയ്ക്ക് ഇത് വലിയ തോതിൽ പ്രയോജനപ്പെടുമെന്ന് കരുതുന്നു. ഗ്വാദർ തുറമുഖത്തെ ക്രമേണ നാവികസേനാ താവളമായി ചൈന വികസിപ്പിക്കുമെന്ന പ്രതീക്ഷയും പാകിസ്താന് ഉണ്ട്.

അഞ്ചു രൂപയുടെ പാക് കറൻസിയിൽ ഗ്വാദർ തുറമുഖം ചിത്രീകരിക്കപ്പെട്ടിട്ടുണ്ട്.



</doc>
<doc id="231260" url="https://ml.wikipedia.org/wiki?curid=231260" title="എന്റെ സ്റ്റാമ്പ് പദ്ധതി">
എന്റെ സ്റ്റാമ്പ് പദ്ധതി

സ്റ്റാമ്പിനൊപ്പം ഫോട്ടോയും ഒട്ടിച്ചയക്കാവുന്ന ഇന്ത്യൻ തപാൽ വകുപ്പ് ആവിഷ്‌കരിച്ചിട്ടുള്ള പദ്ധതിയാണ് എന്റെ സ്റ്റാമ്പ് പദ്ധതി. 2011ൽ ഡൽഹിയിൽ തപാൽമുദ്രകളുടെ ലോക പ്രദർശനത്തോടനുബന്ധിച്ചാണ് ഇന്ത്യയിൽ "എന്റെ സ്റ്റാമ്പ്" വരുന്നത്. ഇന്ത്യയിൽ ഗുജറാത്ത്, ബിഹാർ, ഉത്തർപ്രദേശ്, മഹാരാഷ്ട്ര, ചെന്നൈ എന്നിവിടങ്ങളിൽ ഈ സംവിധാനമുണ്ട്. അഞ്ചു രൂപ വിലയുള്ള 12 സ്റ്റാമ്പുകൾക്ക് 300 രൂപയാണ് ഇതിനായി കൊടുക്കേണ്ടിവരിക. അവശ്യമെങ്കിൽ പോസ്റ്റോഫീസിൽ ഫോട്ടോയെടുക്കുന്നതിനുള്ള സൗകര്യവുമുണ്ടാവും. സ്റ്റാമ്പ് വില്പന മെച്ചപ്പെടുത്തുന്നതിന് ഇന്ത്യൻ പോസ്റ്റൽ വകുപ്പ് ആവിഷ്‌കരിച്ചിട്ടുള്ള പദ്ധതിയുടെ ഭാഗമാണിത്. 2011-ൽ ഡൽഹിയിലാണ് 'എന്റെ സ്റ്റാമ്പ്' എന്നു പേരിട്ടിട്ടുള്ള ഈ പദ്ധതി ആദ്യമായി നടപ്പാക്കിയത്.
ഒരു രൂപമുതൽ അഞ്ചുരൂപവരെയുള്ള സ്റ്റാമ്പുകളാണ് അനുവദിക്കുക. സ്റ്റാമ്പിന് പ്രധാനമായും രണ്ട് ഭാഗമുണ്ടാകും. രണ്ടാമത്തെ ഭാഗത്തായിരിക്കും സ്വന്തം ചിത്രം. ആദ്യഭാഗത്ത് സാധാരണ സ്റ്റാമ്പുകളിലെ ചിത്രമുണ്ടാകും ഫലത്തിൽ ഒന്നിനു പകരം രണ്ട് സ്റ്റാമ്പാണുണ്ടാകുക. ഇഷ്ടപ്പെട്ട പശ്ചാത്തലം തെരഞ്ഞെടുക്കാം. താജ്മഹൽ, പൂവുകൾ, പഞ്ചതന്ത്രകഥകൾ, പരിസ്ഥിതി തുടങ്ങിയവയുടെ പശ്ചാത്തലത്തിലായിരിക്കും ഫോട്ടോയുള്ള സ്റ്റാമ്പുകൾ. വിദേശ രാജ്യങ്ങളിൽ നേരത്തെതന്നെയുള്ള ഈ സംവിധാനമുണ്ട്.



</doc>
<doc id="231261" url="https://ml.wikipedia.org/wiki?curid=231261" title="പി. ഷൺമുഖം">
പി. ഷൺമുഖം

കോൺഗ്രസ് നേതാവും പുതുച്ചേരി മുൻ മുഖ്യമന്ത്രിയുമായിരുന്നു പി. ഷൺമുഖം(1927 - 2 ഫെബ്രുവരി 2013). 1954 മുതൽ സജീവ കോൺഗ്രസ് പ്രവർത്തകനായിരുന്നു. 1980 മുതൽ മൂന്നുതവണ പുതുച്ചേരിയിൽനിന്നുള്ള പാർലമെന്റ് അംഗമായി തിരഞ്ഞെടുക്കപ്പെട്ടു. ചെറിയ കാലയളവുകളിലായി രണ്ടുതവണ മുഖ്യമന്ത്രി പദത്തിലിരുന്നിട്ടുണ്ട്. 
1978 മുതൽ കാൽനൂറ്റാണ്ടോളം പുതുച്ചേരി കോൺഗ്രസ് പ്രസിഡന്റുസ്ഥാനം വഹിച്ച യാനത്തു നിന്ന് ജനവിധി നേടി 2000-2001 വർഷം മുഖ്യമന്ത്രിയായി. പിന്നീട് 2001-ൽ വീണ്ടും മുഖ്യമന്ത്രി പദത്തിലെത്തി. എങ്കിലും ആറുമാസത്തിനകം ജനവിധിനേടാൻ കഴിയാഞ്ഞതിനാൽ ഇപ്പോഴത്തെ മുഖ്യമന്ത്രി എൻ. രംഗസ്വാമിക്കായി അവസരം ഒഴിഞ്ഞു. 1969-1973 കാലഘട്ടത്തിൽ പ്രതിപക്ഷനേതാവായും ചുമതല വഹിച്ചു. 2001 വരെ എ.ഐ.സി.സി. പ്രവർത്തക സമിതിയിലെ സ്ഥിരംക്ഷണിതാവായിരുന്നു. 


</doc>
<doc id="231267" url="https://ml.wikipedia.org/wiki?curid=231267" title="പെന്റാസ് ലീഡർമന്നി">
പെന്റാസ് ലീഡർമന്നി

സപുഷ്പികളിൽ റുബിയേസീ കുടുംബത്തിലെ ഒരു ജനുസ്സായ പെന്റാസിലെ ഒരിനമാണ് പെന്റാസ് ലീഡർമന്നി - Pentas ledermannii. കാമറൂണിലും നൈജീരിയയിലുമാണ് ഇവ കാണപ്പെടുന്നത്. തദ്ദേശീയമായി ഇവ വംശനാശം നേരിടുന്നു. ഉഷ്ണമേഖലയിലെയോ ഉഷ്ണമേഖലയോടടുത്ത നനവാർന്ന താഴ്ന്ന വനമേഖലയിലും പർവ്വത വനമേഖലയിലും കാണപ്പെടുന്നു. ഇത്തരം പ്രദേശങ്ങളിലെ ഉയർന്ന പുൽപ്രദേശങ്ങളിലും ഇവ വളരുന്നു.



</doc>
<doc id="231272" url="https://ml.wikipedia.org/wiki?curid=231272" title="ജോൺ സ്പാരോ ഡേവിഡ് തോംസൺ">
ജോൺ സ്പാരോ ഡേവിഡ് തോംസൺ

ജോൺ സ്പാരോ ഡേവിഡ് തോംസൺ മുൻ കനേഡിയൻ പ്രധാനമന്ത്രിയായിരുന്നു. കൺസർവേറ്റീവ് പാർട്ടി നേതാവായ തോംസൺ കാനഡയുടെ നാലാമത്തെ പ്രധാനമന്ത്രിയായിരുന്നു. 1845 നവംബർ 10-ന് നോവാ സ്കോഷ്യയിലായിരുന്നു ജനനം.

1866 മുതൽ അഭിഭാഷകവൃത്തിയിലേർപ്പെട്ട ഇദ്ദേഹം 1871-ലാണ് നോവാ സ്കോഷ്യ നിയമസഭയിലേക്കു തെരഞ്ഞെടുക്കപ്പെട്ടത്. 1882-ൽ നോവാ സ്കോഷ്യയിലെ പ്രധാനമന്ത്രിയായതോടെ ഭരണാധികാരി എന്ന നിലയിൽ ശ്രദ്ധേയനായെങ്കിലും ഒരു വർഷത്തിനുള്ളിൽ ഇദ്ദേഹത്തിന് അധികാരം നഷ്ടമായി. തുടർന്ന് നോവാ സ്കോഷ്യയിലെ സുപ്രീം കോടതി ജഡ്ജിയായി തോംസൺ നിയമിതനായി. 1885-ൽ ജോൺ മക്ഡൊണാൾഡിന്റെ മന്ത്രിസഭയിൽ നിയമവകുപ്പുമന്ത്രിയായതോടെ ദേശീയ രാഷ്ട്രീയത്തിലും ഇദ്ദേഹത്തിനു പ്രാമുഖ്യം നേടാൻ കഴിഞ്ഞു. ആദ്യത്തെ കനേഡിയൻ കോഡ് പ്രാബല്യത്തിലാക്കിയത് ഇദ്ദേഹമായിരുന്നു.
മക്ഡൊണാൾഡിന്റെ മരണശേഷം പ്രധാനമന്ത്രി പദത്തിലേക്ക് തോംസണിന്റെ പേര് നിർദ്ദേശിക്കപ്പെട്ടു. എന്നാൽ അക്കാലത്ത് രാജ്യത്തു നിലനിന്ന കത്തോലിക്കാവിരുദ്ധ തരംഗം ശക്തമായതോടെ റോമൻ കത്തോലിക്കനായ ഇദ്ദേഹം പരിഗണിക്കപ്പെട്ടില്ല. പ്രധാനമന്ത്രിയായിരുന്ന ജോൺ ആബട്ട് വിരമിച്ച ഒഴിവിൽ 1892-ൽ പ്രധാനമന്ത്രിയായി. 

1894 ഡിസംബർ 12-ന് ഇദ്ദേഹം അന്തരിച്ചു. 



</doc>
<doc id="231276" url="https://ml.wikipedia.org/wiki?curid=231276" title="കൃഷ്ണവനം">
കൃഷ്ണവനം

‌
പാലക്കാട് ജില്ലയിലെ അഗളി, ബൊമ്മിയാംപടിയിലാണ് കൃഷ്ണവനം. സാഹിത്യകാരനും'മാതൃഭൂമി'യുടെ മുൻ പത്രാധിപരുമായിരുന്ന എൻ.വി. കൃഷ്ണവാര്യരുടെ പേരിലുള്ളതാണ് ഈ ഭൂമി. 1985 ൽ മൊട്ടക്കുന്നായിരുന്ന ഇവിടം മാതൃകാവനമാക്കിത്തീർക്കുന്നതിന് കവയിത്രി സുഗതകുമാരിയുടെ നേതൃത്വത്തിൽ പരിസ്ഥിതിപ്രവർത്തകർ രംഗത്തെത്തി. ഐ.ആർ.ടി.സി.യുടെ സ്ഥാപകചെയർമാൻ ആർ.വി.ജി. മേനോൻ, കെ.വി. സുരേന്ദ്രനാഥ്, തുടങ്ങിയ പരിസ്ഥിതിസ്‌നേഹികൾ കൃഷ്ണവനത്തിനുപിന്നിൽ അണിചേർന്നു. മൂന്നുവർഷം കൊണ്ട് 30 ഹെക്ടറിലും പിന്നീട്, 100 ഹെക്ടറിലും വനവത്കരണം നടത്തി. തുടർന്ന്, മൊട്ടക്കുന്നിൽ അരുവികളും മാനും മയിലുകളും ഉണ്ടായിരുന്നു. 
1995 മുതൽ വനംവകുപ്പിന്റെ അശ്രദ്ധയെത്തുടർന്ന് നാശത്തിലേക്ക് നീങ്ങിയ വനം 2002ൽ അഹാഡ്‌സിന് കൈമാറി. ജൈവസംരക്ഷണപ്രവർത്തനം, വേലികൾ, തൈനടീൽ എന്നിവമൂലം പിന്നെയും പൂവണിഞ്ഞെങ്കിലും 2010ൽ അഹാഡ്‌സ് വീണ്ടും വനംവകുപ്പിന് കൈമാറി. 2011ൽ വാച്ചർമാരെയും അഹാഡ്‌സ് പിൻവലിച്ചതിനെ തുടർന്ന് കൃഷ്ണവനത്തിൽ നിന്ന് നിരവധി ചന്ദനമരങ്ങൾ നഷ്ടപ്പെട്ടു. പൂത്ത മുളങ്കാടുകളടക്കം നിരവധി സസ്യസമ്പത്തുള്ള കൃഷ്ണവനത്തിൽ ഈ വർഷം യഥാവിധി ഫയർലൈൻ വെട്ടാത്തതിനാൽ കാട്ടുതീ ഭീഷണിയിലാണ്.


</doc>
<doc id="231278" url="https://ml.wikipedia.org/wiki?curid=231278" title="ബൈസന്റൈൻ വാസ്തുവിദ്യ">
ബൈസന്റൈൻ വാസ്തുവിദ്യ

മദ്ധ്യകാലഘട്ടത്തിൽ യൂറോപ്പിൽ ശക്തരായിരുന്ന ബൈസന്റൈൻ സാമ്രാജ്യം അഥവാ പൗരസ്ത്യ റോമൻ സാമ്രാജ്യത്തിന്റെ വാസ്തുവിദ്യയാണ് ബൈസന്റൈൻ വാസ്തുവിദ്യ(ഇംഗ്ലീഷിൽ: Byzantine architecture) എന്ന പേരിൽ അറിയപ്പെടുന്നത്. ഒരു സഹസ്രാബ്ദത്തോളം ഈ വാസ്തുശൈലി ശക്തമായി നിലനിൽക്കുകയും, യൂറൊപ്പിന്റെ മറ്റുഭാഗങ്ങലിലെ മദ്ധ്യകാല വാസ്തുവിദ്യയിൽ സ്വാധീനം ചെലുത്തുകയും ചെയ്തു. ബൈസന്റൈൻ വാസ്തുവിദ്യയുടെ ക്ഷയത്തെതുടർന്നാണ് ഒട്ടോമൻ വാസ്തുവിദ്യയും, നവോത്ഥാന വാസ്തുവിദ്യയും മുന്നണിയിലേക്കെത്തുന്നത്. 527മുതൽ 565വരെ ഭരനത്തിലിരുന്ന ജസ്റ്റിൻ ചക്രവർത്തിയുടെ ഭരണകാലമാണ് ബൈസന്റൈൻ വാസ്തുകലയുടെ സുവർണ്ണ നാളുകളായി കണക്കാക്കുന്നത്. 

പുരാതന റോമൻ വാസ്തുവിദ്യയുടെ പരിണാമം എന്നപോലെയാണ് ആദ്യകാല ബൈസന്റൈൻ വാസ്തുവിദ്യ ഉദ്ഭവിക്കുന്നത്. ബൈസന്റൈൻ കാലത്ത് കെട്ടിടങ്ങളുടെ ജ്യാമിതീയ സങ്കീർണ്ണത വർദ്ധിക്കുകയും, കല്ലിനെ അപേക്ഷിച്ച് ഇഷ്ടികയും സിമറ്റും നിർമ്മാണത്തിനായ് ഉപയോഗിക്കുകയും ചെയ്തു. കൊത്തുപണികളുടെ സ്ഥാനം മൊസൈക് അലങ്കാരങ്ങൾ കയ്യേറിയതും ബൈസന്റൈൻ വാസ്തുവിദ്യയുടെ ഒരു പ്രത്യേകതയാണ്.



</doc>
<doc id="231280" url="https://ml.wikipedia.org/wiki?curid=231280" title="ദി മൊസ്കിറ്റോ">
ദി മൊസ്കിറ്റോ

ദി മൊസ്കിറ്റോ മൊസ്കിറ്റോ അലാം, (ഫ്രാൻസിൽ ബീഥോവൻ, സ്വിറ്റ്സർലാണ്ടിൽ സ്വിസ്സ് മൊസ്കിറ്റോ, അമേരിക്കയിൽ സോണിക് സ്ക്രീൻ എന്നീ പേരുകളിൽ വിപണനം ചെയ്യുന്നു) 25 വയസ്സിനു താഴെ പ്രായമുള്ളവർക്ക് മാത്രം കേൾക്കാൻ പറ്റുന്ന ദുസ്സഹമായ ശ്ബ്ദം പുറപ്പെടുവിക്കുന്ന ഒരു എലക്ട്രോണിക് ഉപകരണമാണ്. ഇതിന്റെ പ്രധാന ഉപയോഗം യുവതീ യുവാക്കളെ ചില പ്രത്യേക സ്ഥലങ്ങളിൽ സംഘം ചേർന്ന് നിന്ന് സാമൂഹ്യ വിരുദ്ധ പ്രവർത്തികളിൽ പങ്കെടുക്കുന്ന തടയുക എന്നതാണ്. സാധാരണ യുവതീ യുവാക്കൾ കൂട്ടം കൂടി നിന്ന് ലഹരി മരുന്ന് ഉപയോഗം, ചുവരെഴുത്ത് (graffiti) എന്നീ സാമൂഹ്യ വിരുദ്ധ പ്രവർത്തികളിൽ വ്യാപൃതരാവാൻ സാധ്യതയുള്ള സ്ഥലങ്ങളിലാണ്. ഇതിനു പിന്നിലെ ശാസ്ത്രം പ്രെസ്ബിക്യൂസിസ് (Presbycusis) എന്ന ശാരീരിക പ്രതിഭാസമാണ്. മനുഷ്യർക്ക് പ്രായമേറുന്തോറും ഉയർന്ന ഫ്രീക്വൻസികളിലുള്ള ശബ്ദം കേൾക്കാനുള്ള കഴിവ് ക്രമേണ നഷ്ടപ്പെട്ടുകൊണ്ടിരിക്കും. പതിനെട്ടു വയസ്സുമുതൽ പ്രെസ്ബിക്യൂസിസ് തുടങ്ങാം. ഈ ഫ്രീക്വൻസികളിലുള്ള ശബ്ദങ്ങൾ കേൾക്കാനുള്ള കഴിവ് കാലക്രമേണ പരിപൂർണമായി ഇല്ലാതാകും. ഈ ഉപകരണം 108 ഡെസിബൽ ഉച്ചത്തിലാണ് ശബ്ദം പുറപ്പെടുവിക്കുക. ഇതിന് സാധാരണ 17.4 kHz ഉം , 8 kHz ഉം ഫ്രീക്വൻസിയിലുള്ള ശബദങ്ങൾ പുറപ്പെടുവിക്കാനുള്ള ക്രമീകരണമുണ്ട്. 17.4 17.4 kHz ഫ്രീക്വൻസിയിലുള്ള ശബദം 25 വയസ്സിനു താഴെയുള്ളവർക്ക് മാത്രമേ കേൾക്കാൻ പറ്റൂ. 8 kHz ഫ്രീക്വൻസിയിലുള്ള ശബ്ദം എല്ലാ പ്രായക്കാർക്കും കേൾക്കാൻ പറ്റും. ഇതിന്റെ ഉപയോഗം നിരോധിക്കണമെന്നും, ഇത് യുവാക്കളുടെ മനുഷ്യാവകാശലംഘനമാണെന്നും ചില അഭിപ്രായങ്ങളുണ്ട്. 

ഇതേ ഫ്രീക്വൻസികളിലുള്ള ശബ്ദം വച്ച് ചില കുട്ടികൾ മൊബൈൽ റിങ്ങ് ടോൺ ഉണ്ടാക്കിയിട്ടുണ്ട്. ഇതിനെ Teen Buzz എന്നാണ് വിളിക്കുക. ഈ റിങ്ങ് ടോൺ ഉപയോഗിച്ചാൽ ക്ലാസ്സ് മുറികളിൽ വച്ച് ഫോൺ അടിച്ചാലും പ്രായം കൂടുതലുള്ള ആളായത് കൊണ്ട് ശ്ബ്ദം അധ്യാപകന്റെ ചെവിയിൽ കേൾക്കില്ല. ഇതിന്റെ ശബ്ദം കുട്ടികൾക്ക് മാത്രമേ കേൾക്കാൻ പറ്റൂ.


</doc>
<doc id="231281" url="https://ml.wikipedia.org/wiki?curid=231281" title="ഫിയാലാന്തസ്">
ഫിയാലാന്തസ്

സപുഷ്പികളിൽ റുബിയേസീ കുടുംബത്തിലെ ഒരു ജനുസ്സാണ് ഫിയാലാന്തസ് - Phialanthus.



</doc>
<doc id="231290" url="https://ml.wikipedia.org/wiki?curid=231290" title="വരയൻ പഞ്ചനേത്രി">
വരയൻ പഞ്ചനേത്രി

ദക്ഷിണ ഭാരതത്തിൽ കാണപ്പെടുന്ന ഒരു അപൂർവ്വയിനം ചിത്രശലഭമാണ് വരയൻ പഞ്ചനേത്രി (Striated Five-ring). ശാസ്ത്രനാമം : "Ypthima striata".

1888ല് ജി.എഫ് ഹാമ്പ്സൺ എന്ന ബ്രിട്ടീഷുകാരൻ നീലഗിരിയിൽ നിന്ന് ഇതിന്റെ ഒരു ആൺശലഭത്തെ ശേഖരിച്ചതായി രേഖപ്പെടുത്തിയിട്ടുണ്ട്. ശേഷം ഇരുപതാംനൂറ്റാണ്ടിന്റെ ആദ്യവർഷങ്ങളിലും ഇതിനെ ശലഭനിരീക്ഷകർ റിപ്പോർട്ട് ചെയ്തിട്ടുണ്ട്. 2012ൽ നെയ്യാർ വന്യജീവിസങ്കേതത്തിൽ നിന്നാണ് വർഷങ്ങൾക്ക് ശേഷം പിന്നെ ഈ ശലഭത്തെ തിരിച്ചറിയുന്നത്. ശലഭനിരീക്ഷകനായ ഡോ. കുന്തെ നയിച്ചിരുന്ന സംഘത്തിലെ മിലിന്റ് ബകാരെ എന്ന ശലഭനിരീക്ഷകനാണ് ഇത് ക്യാമറയിൽ പകർത്തി പ്രസിദ്ധീകരിച്ചത്. 2011 ൽ സി. സുഷാന്ത് തമിഴ്നാട്ടിലെ മുണ്ടൻതുറ കടുവാ സങ്കേതത്തിൽ നിന്ന് ഇതിന്റെ ചിത്രമെടുത്തിരുന്നെങ്കിലും പൂമ്പാറ്റയെ തിരിച്ചറിയാൻ കഴിയാഞ്ഞതിനാൽ പ്രസിദ്ധീകരിച്ചിരുന്നില്ല. നീലഗിരിയിൽ മാത്രമേ കാണൂ എന്നു കരുതിയിരുന്ന ഈ ശലഭത്തെ പശ്ചിമഘട്ടത്തിലെ മറ്റിടങ്ങളിലും കണ്ടേയ്ക്കാമെന്ന നിരീക്ഷണങ്ങൾ പശ്ചിമഘട്ട ശലഭനിരീക്ഷണ ചരിത്രത്തിലെ പ്രധാനപ്പെട്ടതാണ്.

ആദ്യകാലങ്ങളിൽ പശ്ചിമഘട്ടം പ്രദേശങ്ങളിൽ മാത്രം കണ്ടുവരുന്നു എന്ന് വിശ്വസിച്ചിരുന്ന ഇവയെ ബാംഗ്ലൂർ നഗരത്തിൻറെ പ്രാന്തപ്രദേശങ്ങളിൽ ഉള്ള വരണ്ട പാറകുന്നുകളിലും കണ്ടെത്തിയിട്ടുണ്ട്. 

ഇലപൊഴിയും കാടുകളും പുൽമേടുകളുമാണ് ഇതിന്റെ ഇഷ്ട താവളങ്ങൾ. നനഞ്ഞ മണ്ണിൽ ഇരുന്ന് ലവണം ഉണ്ണുന്ന ശീലമുണ്ട്.

വരയൻ പഞ്ചനേത്രിയുടെ ചിറകുപുറത്തിനു ഇരുണ്ട നിറമാണ്. മുൻചിറകിനുപുറത്ത് മഞ്ഞ വലയത്തിൽ കറുത്ത പൊട്ടുണ്ട്. കൺപൊട്ടിനകത്ത് മങ്ങിയ നിറത്തിൽ രണ്ടു പുള്ളിക്കുത്തുകൾ കാണാം. ചിറകിന്റെ അടിവശത്തിനു വെളുത്ത നിറമാണ്. വെളുപ്പിൽ തവിട്ടുനിറപ്പട്ടകൾ ഉണ്ട്. ആണിന്റെ ചിറകിനടിയിലെ പട്ടകൾ മങ്ങിയിരിക്കും. ചിറകിനടിവശത്തെ കൺപൊട്ടുകളുടെ മഞ്ഞ വലയത്തിന്റെ വീതി കൂടുതലായിരിക്കും.




</doc>
<doc id="231293" url="https://ml.wikipedia.org/wiki?curid=231293" title="വെളയനാട് പള്ളി">
വെളയനാട് പള്ളി

തൃശ്ശൂർ ജില്ലയിലെ വെള്ളാങ്ങല്ലൂർ പഞ്ചായത്തിൽ വെളയനാടിൽ സ്ഥിതി ചെയ്യുന്ന ക്രൈസ്തവ ദേവാലയമാണ് വെളയനാട് പള്ളി (Velayanad Church) അഥവ സെന്റ് മേരീസ് പള്ളി (St: Mary's Church). പൗരസ്ത്യ കത്തോലിക്ക വിഭാഗത്തിലെ സീറോ മലബാർ കത്തോലിക്ക സഭയുടെ ഭാഗമാണ് ഈ പള്ളി. 

തൃശ്ശൂർ അതിരൂപതയിൽ ഇരിങ്ങാലക്കുട രൂപതയുടെ കീഴിലുള്ള പുത്തൻചിറ ഫൊറോന പള്ളിയുടെ കീഴിലാണ് ഈ ഇടവക പള്ളി.


</doc>
<doc id="231296" url="https://ml.wikipedia.org/wiki?curid=231296" title="കെ.വി. സുരേന്ദ്രനാഥ്">
കെ.വി. സുരേന്ദ്രനാഥ്

കേരളത്തിലെ പ്രമുഖ കമ്യൂണിസ്റ്റ് നേതാവും എഴുത്തുകാരനും പരിസ്ഥിതി പ്രവർത്തകനുമായിരുന്നു കെ.വി. സുരേന്ദ്രനാഥ് (24 മേയ് 1925 - 9 സെപ്റ്റംബർ 2005). ആറും ഏഴും എട്ടും നിയമസഭകളിലെ അംഗമായിരുന്നു. ഒൻപതാം ലോക്സഭാംഗമായും തെരഞ്ഞെടുക്കപ്പെട്ടു. സൈലന്റ്‌ വാലി പ്രശ്നത്തിന്റെയും "അശംബു ഗ്രീൻസ്‌" എന്ന പ്രകൃതി സംഘടനയുടെയും മുൻനിരപ്രവർത്തകരിൽ ഒരാളായിരുന്നു.
1925 - ന് തിരുവനന്തപുരത്ത് ജനിച്ചു. തത്ത്വശാസ്‌ത്രത്തിൽ ബിരുദം നേടി. തിരുവനന്തപുരം സ്റ്റുഡന്റ്സ് ഓർഗനൈസേഷൻ (ടി.എസ്.ഒ) എന്ന വിദ്യാർത്ഥി സംഘടന രൂപീകരിച്ചു പ്രവർത്തിച്ചു.കോളേജ്‌ വിദ്യാഭ്യാസത്തിനു ശേഷം കുറച്ചുകാലം 'ഇന്ത്യൻ തിങ്കർ' എന്ന പത്രത്തിൽ പ്രവർത്തിച്ചു. അവിഭക്ത കമ്യൂണിസ്റ്റ്‌ പ്രസ്ഥാനത്തിൽ സജീവമായി. പുന്നപ്ര - വയലാർ സമരത്തിൽ പങ്കെടുത്തു. അഞ്ചുവർഷക്കാലം ഒളിവിലായിരുന്നു. 1945ൽ സിപിഐ യിൽ അംഗമായ സുരേന്ദ്രനാഥ് 1953 മുതൽ 71 വരെ എഐടിയുസിയുടെ ജനറൽ കൗൺസിൽ അംഗം, ട്രേഡ് യൂണിയൻ കൗൺസിലിന്റെ വൈസ് പ്രസിഡന്റ്, എഐടിയുസി കേരള ഘടകത്തിന്റെ വൈസ് പ്രസിഡന്റ് എന്നീ നിലകളിൽ പ്രവർത്തിച്ചു. പ്രസ്‌ ജീവനക്കാർ മുതൽ സർക്കാർ ജീവനക്കാർക്ക്‌ വരെ സംഘടനയുണ്ടാക്കാൻ സഹായവും പിന്തുണയുമായി നിന്നു. 1980 മുതൽ മൂന്നു പ്രാവശ്യം നെടുമങ്ങാട്ടുനിന്ന് എം. എൽ. എയായി തിരഞ്ഞെടുക്കപ്പെട്ടു. 1996-ൽ ലോകസഭാംഗമായി. അവിഭക്ത കമ്യൂണിസ്റ്റ്‌ പ്രസ്ഥാനത്തിന്റെ നേതാവും സി.പി.ഐ യുടെ സംസ്ഥാന നേതാക്കളിലൊരാളുമായി. 1992ൽ സിപിഐയുടെ കേന്ദ്രകമ്മിറ്റിയിലേക്ക് തെരഞ്ഞെടുത്ത സുരേന്ദ്രനാഥ് 95 വരെ അതിൽ അംഗമായിരുന്നു. അവിവാഹിതനായിരുന്നു.

'മാർക്സിസ്റ്റ് വീക്ഷണം' പത്രാധിപരായിരുന്നു. ചൈന, ടിബറ്റ്, സോവിയറ്റ് യൂണിയൻ തുടങ്ങിയ രാജ്യങ്ങൾ സന്ദർശിച്ച സുരേന്ദ്രനാഥ് ലോകത്തിന്റെ മുകൾത്തട്ടിലൂടെ എന്ന യാത്രാവിവരണവും എഴുതിയിട്ടുണ്ട്.


</doc>
<doc id="231301" url="https://ml.wikipedia.org/wiki?curid=231301" title="കുതിരത്തടം പള്ളി">
കുതിരത്തടം പള്ളി

തൃശ്ശൂർ ജില്ലയിലെ വേളൂക്കര പഞ്ചായത്തിൽ കുതിരത്തടത്തിൽ സ്ഥിതി ചെയ്യുന്ന ക്രൈസ്തവ ദേവാലയമാണ് കുതിരത്തടം പള്ളി (Kuthirathadam Church) അഥവ സെന്റ് ജോൺസ് പള്ളി (St: John's Church). പൗരസ്ത്യ കത്തോലിക്ക വിഭാഗത്തിലെ സീറോ മലബാർ കത്തോലിക്ക സഭയുടെ ഭാഗമാണ് ഈ പള്ളി. വിശുദ്ധ മത്തായിയുടെ നാമധേയത്തിലാണ് പള്ളി സ്ഥാപിച്ചിരിക്കുന്നത്. 

തൃശ്ശൂർ അതിരൂപതയിൽ ഇരിങ്ങാലക്കുട രൂപതയുടെ കീഴിലുള്ള പുത്തൻചിറ ഫൊറോന പള്ളിയുടെ കീഴിലാണ് ഈ ഇടവക പള്ളി.


</doc>
<doc id="231303" url="https://ml.wikipedia.org/wiki?curid=231303" title="എ.വി. കുട്ടിമാളു അമ്മ">
എ.വി. കുട്ടിമാളു അമ്മ

ഇന്ത്യൻ സ്വാതന്ത്ര്യസമരരംഗത്തേക്ക് കേരളത്തിൽ നിന്നു കടന്നു ചെന്ന നേതൃപാടവമുള്ള അപൂർവം വനിതകളിൽ ഒരാളായിരുന്നു എ.വി. കുട്ടിമ്മാളു അമ്മ. (1905 ഏപ്രിൽ 23- 1985 ഏപ്രിൽ 14).നിയമലംഘനസമരവുമായി ബന്ധപ്പെട്ട് രണ്ടുമാസം പ്രായമുള്ള കുഞ്ഞുമായി ഇവർ ജയിൽ‌വാസം അനുഷ്ഠിച്ചു.

പാലക്കാട്‌ ജില്ലയിലെ ആനക്കര ഗ്രാമത്തിലെ വടക്കത്തു കുടുംബത്തിൽ പെരുമ്പിലാവിൽ ഗൊവിന്ദമേനോന്റെയും അമ്മു അമ്മയുടേയും മൂത്തമകളായി 1905 ഏപ്രിൽ 23 നാണ്‌ കുട്ടിമാളു അമ്മ ജനിച്ചത്. ഗാന്ധിജിയുമായി അടുത്തിടപഴകി അവർ പ്രവർത്തിച്ചിരുന്നു. ഇന്ത്യൻ നാഷണൽ കോൺഗ്രസ്സിന്റെ സജീവ പ്രവർത്തകയുമായിരുന്നു.


</doc>
<doc id="231304" url="https://ml.wikipedia.org/wiki?curid=231304" title="മസായ് ജനത">
മസായ് ജനത

മസായ് ഒരു നൈൽ നദീ തടവാസിയായ ഗോത്ര വർഗമാണ്. ഇവരുടെ വാസസ്ഥല പ്രദേശങ്ങൾ കെന്യയും, ഉത്തര ടാൻസാനിയയുമാണ്. ഇവർ സംസാരിക്കുന്ന ഭാഷയെ മാ എന്ന് പറയുന്നു ഡിങ്ക ജനതയുടെ ഭാഷയുമായി ഇതിന് സാമ്യമുണ്ട്. 2009 ലെ കാനേഷുമാരി അനുസരിച്ച് ഇവരുടെ ജനസംഖ്യ 841,622 ആണ്. 1989 ലെ കാനേഷുമാരിയിൽ ജനസംഖ്യയായ 377,089 യിൽ നിന്ന് ഗണ്യമായ വർദ്ധനവായത്കൊണ്ട് വംശനാശഭീഷണി ഇല്ല എന്നനുമാനിക്കാം. ടാൻസാനിയയിലെയും , കെന്യയിലെയും സർക്കാരുകൾ ഇവരെ അവരുടെ നാടോടി ജീവിതരീതി ഉപേക്ഷിക്കാൻ പ്രോൽസാഹിപ്പിക്കുന്നുണ്ട്, പക്ഷെ ഓക്സ്ഫാം പോലെയുള്ള സംഘടനകളുടെ അഭിപ്രായം ഇവരുടെ ജീവിതരീതി കാലാവസ്ഥ മാറ്റം പോലുള്ള പരിസ്ഥിതി പ്രശ്നങ്ങൾക്ക് ഒരു പരിഹാരമാണെന്നാണ്. മസായികൾക്ക് മരുഭൂമി, അർദ്ധ മരുഭൂമിപ്രദേശങ്ങളിൽ കൃഷിചെയ്യാനുള്ള കഴിവുകളുണ്ട്.മസായികൾ ഏകദൈവ വിശ്വാസികളാണ്. അവർ ഒരു ഗോത്രദൈവമായ എങ്കായിയെ ആരാധിക്കുന്നു. എങ്കായിക്ക് രണ്ട് ഭാവങ്ങളുണ്ട്. ഈ ദൈവത്തിന്റെ ദുഷ്ടസ്വഭാത്തിനെ "എങ്കായി നരോദ്" (കറുത്ത ദൈവം) എന്നും, സൗമ്യസ്വഭാവത്തിനെ "എങ്കായി നാന്യോക്കി" (ചുവന്ന ദൈവം) എന്നും വിളിക്കുന്നു. മസായികളുടെ വിശ്വാസം അവരുടെ ദൈവം ലോകത്തുള്ള കന്നു കാലികളെയെല്ലാം അവർക്ക് നൽകിയിട്ടുണ്ടെന്നാണ്. അത് കോണ്ട് അവർ മറ്റ് ഗോത്രങ്ങളിൽ നിന്ന് കന്നുകാലികളെ മോഷ്ടിക്കുന്നത് മോഷണമായി കാണാറില്ല മറിച്ച് അവ്ർക്ക് അവകാശപ്പെട്ടത് തിരിച്ചു പിടിക്കുന്നതായിട്ടാണ് കാണുന്നത്. 

മസായിക്കളുടെ പ്രധാന ആയുധം കുന്തവും പരിചയുമാണ്. മസായികളെക്കുറിച്ച് പൊതുവെയുള്ള ഒരു തെറ്റിദ്ധാരണ, ആൺകുട്ടികൾ പ്രായപൂർത്തിയായ പുരുഷനായി എന്ന് തെളിയിക്കുന്നതിന് ഒരു സിംഹത്തെ ഒറ്റയ്ക്ക് കുന്തവുമായി നേരിട്ട് കൊല്ലണം എന്നാണ്. ഇത് ഒരു പക്ഷെ പണ്ട് നിലനിന്നിരുന്ന ഒരു ആചാരമാവാം, എന്നാൽ ഇക്കാലത്ത് സിംഹവേട്ട കെന്യയിലും, ടാൻസാനിയയിലും നിയമ വിരുദ്ധമാണ്. കന്നുകാലികളെ ആക്രമിക്കുന്ന സിംഹങ്ങളെ പരമ്പരാഗതമായ രീതികളുപയോഗിച്ചു കൊന്നാൽ നിയമനടപടികളുണ്ടാവില്ല. എന്നാലും സിംഹങ്ങൾ നേരിടുന്ന വംശനാശഭീഷണി മുൻനിർത്തി സിംഹത്തിനെ കൊല്ലുന്നതിനു പകരം കന്നുകാലിയുടെ വിലയായി സർക്കാർ നൽകുന്ന നഷ്ടപരിഹാരത്തുക കൈപ്പറ്റാൻ ഇവരെ പ്രോൽസാഹിപ്പിക്കുകയാണ് പതിവ്.


</doc>
<doc id="231319" url="https://ml.wikipedia.org/wiki?curid=231319" title="തൂണേരി">
തൂണേരി

കോഴിക്കോട് ജില്ലയിലെ വടകര താലൂക്കിലെ ഒരു ഗ്രാമമാണ് തൂണേരി. തൂണേരി ഗ്രാമപഞ്ചായത്തിലെ ഒരു വില്ലേജാണിത്. 



</doc>
<doc id="231320" url="https://ml.wikipedia.org/wiki?curid=231320" title="ആഴ്സ്റ്റാനോസോറസ്">
ആഴ്സ്റ്റാനോസോറസ്

ഹദ്രോസറോയിഡ് കുടുംബത്തിൽ പെട്ട ഒരു ദിനോസർ ആണ് ആഴ്സ്റ്റാനോസോറസ്. ഇവ ജീവിച്ചിരുന്നത് അന്ത്യ ക്രിറ്റേഷ്യസ് കാലത്ത് ആണ്. ഫോസ്സിൽ കണ്ടു കിട്ടിയിടുള്ളത് ഖസാഖ്സ്ഥാനിൽ നിന്നുമാണ്. പേരിന്റെ അർഥം "അസ്ട്രൻ" "പല്ലി" എന്നാണ് .

1982 ല് ആദ്യമായി കിട്ടിയ ഫോസ്സിൽ ഒരു താടി എല്ലും ഒരു തുട എല്ലും ആണ് . ഹോലോ ടൈപ്പ് (AAIZ 1/1). സെറാടോപിയ എന്ന കുടുംബത്തിൽ പെട്ട ദിനോസർ ആയി ആണ് ആദ്യം ഇവയെ വർഗ്ഗികരിച്ചത് പിന്നെ അത് ഹദ്രോസറോയിഡ് ആണെന്ന് വിലയിരുത്തുകയായിരുന്നു, കാരണം ഇവയുടെ താടി എല്ല് ബാക്ട്രോസോറസ് വിഭാഗവുമായി വളരെ സാമ്യം കാണിച്ചിരുന്നു. ഇപ്പോൾ ഇവ ഈ രണ്ടിന്നും ഇടയിൽ ഉള്ള ഒരു ജീവിയാക്കാം എന്നും പറയുന്നു ഇതൊക്കെ കൊണ്ട് തന്നെ ഇവ ഒരു ചിമിറ ആണെന്നും കരുതപെടുന്നു. പ്രായപൂർത്തി ആകാത്ത ഒരു ഫോസ്സിൽ മംഗോളിയിൽ നിന്നും കണ്ടു കിട്ടിയത് ആഴ്സ്റ്റാനോസോറസ് ആണ് എന്ന് പറയപെടുന്നു എന്നാൽ ഈ ഫോസ്സിലിൽ കുടുതൽ പഠനങ്ങൾ ഇനിയും നടക്കേണ്ടിയിരിക്കുന്നു.


</doc>
<doc id="231321" url="https://ml.wikipedia.org/wiki?curid=231321" title="സി.പി.ഐ.(എം) പോളിറ്റ്‌ ബ്യൂറോ">
സി.പി.ഐ.(എം) പോളിറ്റ്‌ ബ്യൂറോ

ഇന്ത്യയിലെ ഇടതുപക്ഷ പാർട്ടിയായായ സി.പി.ഐ.(എം.)ന്റെ സുപ്രധാന തീരുമാനങ്ങൾ എടുക്കുന്ന പരമോന്നത സമിതിയാണ് പോളിറ്റ്‌ ബ്യൂറോ. രാജ്യത്തെ മുതിർന്ന പാർട്ടി നേതാക്കൾ ഉൾപെട്ട പതിനഞ്ചു പേരാണ് നിലവിൽ പോളിറ്റ്‌ ബ്യൂറോ അംഗങ്ങൾ.


</doc>
<doc id="231337" url="https://ml.wikipedia.org/wiki?curid=231337" title="കൈമിറ">
കൈമിറ

ഒന്നിൽ കൂടുതൽ ഉപവർഗ്ഗത്തിൽ അല്ലെകിൽ ജെനുസിലോ പെട്ട ജീവികളുടെ ഫോസ്സിലുകൾ കൂടി ചേർത്ത് ഉണ്ടാകുന്ന ഒരു ജീവിയെ ആണ് പാലിയെന്റോളജിയിൽ കൈമിറ എന്ന് പറയുക.

കൈമിറ എന്ന പേര് വരുന്നത് ഗ്രീക്കിൽ നിന്നും ആണ് , ഗ്രീക്ക് പുരാണത്തിൽ "ആട്, സിംഹം, പാമ്പ് "എന്നി ജീവികൾ ചേർന്ന കൈമിറ എന്ന ജീവിയുടെ പേരാണു ഇത്.



</doc>
<doc id="231340" url="https://ml.wikipedia.org/wiki?curid=231340" title="രണ്ടാം ഭേദഗതി (അമേരിക്കൻ ഭരണഘടന)">
രണ്ടാം ഭേദഗതി (അമേരിക്കൻ ഭരണഘടന)

1791 ഡിസംബർ 15-ന് നിലവിൽ വന്ന അമേരിക്കൻ ഭരണഘടയിലെ രണ്ടാം ഭേദഗതി "ബിൽ ഒഫ് റൈറ്റ്സ്" എന്ന ആദ്യത്തെ പത്ത് ഭരണഘടനാ ഭേദഗതികളിലൊന്നാണ്. ഇവയെല്ലാം അമേരിക്കൻ പൗരന്മാരുടെ സ്വാതന്ത്ര്യം കാത്തു സൂക്ഷിക്കാൻ വേണ്ടി വരുത്തിയ ഭേദഗതികളായത് കൊണ്ടാണ് "ബിൽ ഒഫ് റൈറ്റ്സ്" അഥവാ അവകാശ പത്രിക എന്ന് വിളിക്കുന്നത്. 1791 ലെ രണ്ടാം ഭേദഗതിയനുസരിച്ച് എല്ലാ അമേരിക്കൻ പൗരന്മാർക്കും തോക്കുകൾ കൈവശം വൈയ്ക്കാനും, കൊണ്ടുനടക്കാനുമുള്ള സ്വാതന്ത്ര്യം ഭരണഘടനാപരമായ അടിസ്ഥാന അവകാശമാണ്. അമേരിക്കയുടെ നാലാമത്തെ പ്രസിഡന്റായ ജേംസ് മാഡിസൺ ആണ് ഈ ഭേദഗതികൾ കോൺഗ്രസ്സിലവതരിപ്പിച്ചത്.
അതിന്റെ ഇംഗ്ലീഷ് വാക്യമിപ്രകാരമാണ് "A well regulated militia being necessary to the security of a free state, the right of the people to keep and bear arms shall not be infringed"
(മലയാളം തർജ്ജിമ : "ഒരു സുഭദ്രമായ ജനകീയ സേന ഒരു സ്വതന്ത്ര രാജ്യത്തിന്റെ സുരക്ഷയ്ക്ക് അനിവാര്യമാണ്, അതിനാൽ ആയുധങ്ങൾ കൈവശം വയ്ക്കാനും കൊണ്ട്നടക്കാനുമുള്ള ജനങ്ങളുടെ അവകാശം ലംഘിക്കാൻ പാടുള്ളതല്ല") കൂടെക്കൂടെയുള്ള വെടിവെയ്പ്പ് സംഭവങ്ങൾ കാരണം ഇപ്പോൾ ഈ അവകാശത്തിൽ നിയന്ത്രണങ്ങൾ വരുത്താൻ ചില രാഷ്ട്രീയ നീക്കങ്ങൾ നടക്കുന്നുണ്ട്. 

അമേരിക്കയിൽ ഒട്ടേറെ വികാരങ്ങളിളക്കിവിടുന്ന വിഷയമാണ് ആയുധ നിയന്ത്രണം. തോക്ക് നിയന്ത്രണത്തിനെ എതിർക്കുന്നവർക്കും, പിന്തുണയ്ക്കുന്നവർക്കും ഇതിൽ ഒരു പോലെ ശക്തമായ നിലപാടുകളാണുള്ളത്. പലർക്കും സംയമനം വിടാതെ ചർച്ച ചെയ്യാൻ പറ്റാത്ത വിഷയമായത്കൊണ്ട് പല ഇന്റെർനെറ്റ് ഗ്രൂപ്പുകളിലും നിരോധിച്ച വിഷയമാണിത് . തോക്കുകൾ പൂർണ്ണമായി നിയന്ത്രിക്കാനല്ല ഇപ്പോഴത്തെ ഭരണകൂടം ശ്രമിക്കുന്നത്. യന്ത്രത്തോക്കുകൾ, ഗ്രെനേഡ് ലോഞ്ചർ (grenade launcher) എന്നീ തരം തോക്കുകളുടെ സ്വകാര്യ ഉടമസ്ഥാവകാശം നിരോധിക്കാനാണ് ശ്രമം. കാരണം ഇതുപോലുള്ള മാരകമായ ആയുധങ്ങൾ മാനസികനില തെറ്റിയ ഒരാളുടെ കൈയിൽ കിട്ടുകയാണെങ്കിൽ ഭീകരമായ ജീവൻഹാനിയുണ്ടാക്കും. മറു പക്ഷത്ത് തോക്ക് നിയന്ത്രണം എതിർക്കുന്നവർ പൊതുവെ തീവ്ര വലതു പക്ഷ ചിന്താഗതിയുള്ളവരാണ്. അവർ പറയുന്നത് രണ്ടാം ഭേദഗതി റിപ്പബ്ലിക്കിന്റെ നിലനില്പിനെ സംരക്ഷിക്കാൻ വേണ്ടിയാണെന്നാണ്. ഏകാധിപത്യ സ്വഭാവമോ, കമ്യൂണിസ്റ്റ് സ്വഭാവമോ ഉള്ള ഒരു സർക്കാർ അധികാരത്തിൽ വരുകയാണെങ്കിൽ അന്ന് ജനങ്ങൾക്ക് സർക്കാരിനെതിരെ ആയുധമെടുക്കേണ്ടി വരും. സർക്കാരിന്റെ കൈയിൽ പട്ടാളമുണ്ട്, പട്ടാളത്തെ നേരിടണമെങ്കിൽ ജനങ്ങളുടെ കൈയിൽ അതിനു തക്ക ആയുധങ്ങളുണ്ടാവണം. ഇതാണിവരുടെ വാദഗതി. 


</doc>
<doc id="231356" url="https://ml.wikipedia.org/wiki?curid=231356" title="ട്രയംഫ് റോക്കറ്റ് III">
ട്രയംഫ് റോക്കറ്റ് III

ട്രയംഫ് മോട്ടോർസൈക്കിൾ ലിമിറ്റഡ് കമ്പനി നിർമ്മിക്കുന്ന മൂന്ന് സിലിണ്ടർ എൻജിൻ മോട്ടോർ സൈക്കിൾ ആണ് ട്രയംഫ് റോക്കറ്റ് III. 2294 സി.സിയാണ് ശക്തിയുള്ള ഇതിന്റെ എഞ്ചിൻ ഈ വിഭാഗത്തിലെ
മോട്ടോർ സൈക്കിളിൽ ഏറ്റവും ഉയർന്ന സി.സിയാണ്.


</doc>
<doc id="231358" url="https://ml.wikipedia.org/wiki?curid=231358" title="ക്രിസ്റ്റ്യാൻ യുർഗെൻസെൻ തോംസെൻ">
ക്രിസ്റ്റ്യാൻ യുർഗെൻസെൻ തോംസെൻ

ഡാനിഷ് പുരാവസ്തു ശാസ്ത്രജ്ഞനായിരുന്നു ക്രിസ്റ്റ്യൻ ജർഗെൻസെൻ തോംസെൻ. "ഫാദർ ഒഫ് യൂറോപ്യൻ പ്രീഹിസ്റ്ററി" എന്നാണ് തോംസെനെ വിശേഷിപ്പിക്കുന്നത്. 1788 ഡിസംബർ 29-ന് കോപ്പൻഹേഗനിൽ ജനിച്ചു. 
ഡാനിഷ് നാഷണൽ മ്യൂസിയത്തിലെ ക്യുറേറ്ററായിട്ടാണ് ഇദ്ദേഹം ഔദ്യോഗികജീവിതമാരംഭിച്ചത്. 1816-ൽ മ്യൂസിയത്തിലെ പുരാവസ്തുക്കളെ തരംതിരിക്കുന്ന ജോലിക്ക് അധികാരികൾ ഇദ്ദേഹത്തെ ചുമതലപ്പെടുത്തി. ശിലായുഗം, വെങ്കലയുഗം, ഇരുമ്പുയുഗം എന്നിങ്ങനെ ചരിത്രാതീതകാലത്തെ മൂന്നായി തോംസെൻ വിഭജിച്ചു. 
പുരാവസ്തുക്കളെ അവയുടെ നിർമ്മാണവസ്തുവിന്റെ അടിസ്ഥാനത്തിൽ (ശില, വെങ്കലം, ഇരുമ്പ്) തരം തിരിക്കുന്ന പദ്ധതി ആദ്യമായി ആവിഷ്കരിച്ച ഇദ്ദേഹം ഈ മാനദണ്ഡം അടിസ്ഥാനമാക്കിയാണ് ചരിത്രാതീതകാലത്തെ വിഭജിച്ചത്. ഇത് "ത്രീ-ഏയ്ജ് സിസ്റ്റം" എന്ന പേരിൽ അറിയപ്പെട്ടു. പരിണാമത്തിന്റെ ആദ്യഘട്ടത്തിൽ മനുഷ്യൻ ശിലകൊണ്ടുള്ള ആയുധങ്ങളെ മാത്രം ആശ്രയിച്ച കാലഘട്ടത്തെ ശിലായുഗം എന്നും ശിലോപകരണങ്ങളോടൊപ്പം വെങ്കലവും ഉപയോഗിച്ച കാലഘട്ടത്തെ വെങ്കലയുഗം എന്നും ഇവയോടൊപ്പം ഇരുമ്പും ഉപയോഗിച്ച കാലഘട്ടത്തെ ഇരുമ്പുയുഗം എന്നും തോംസെൻ വിശേഷിപ്പിച്ചു. ചരിത്രാതീതകാലപഠനത്തിന് പുതിയ മാനം നൽകിയ ഈ സമ്പ്രദായത്തെ ലോകമാകമാനമുള്ള പുരാവസ്തു ശാസ്ത്രജ്ഞന്മാർ അംഗീകരിക്കുകയുണ്ടായി.

തോംസെൻ 1865 മേയ് 21-ന് അന്തരിച്ചു.



</doc>
<doc id="231364" url="https://ml.wikipedia.org/wiki?curid=231364" title="മറിയം ത്രേസ്യ">
മറിയം ത്രേസ്യ

സിറോ മലബാർ സഭയിലെ വാഴ്‌ത്തപ്പെട്ട എന്ന ഗണത്തിലുള്ള മറിയം ത്രേസ്യ അഥവ മദർ മറിയം ത്രേസ്യ. (1876 ഏപ്രിൽ 26 – 1926 ജൂൺ 8 ). 

തൃശ്ശൂർ ജില്ലയിൽ തൃശ്ശൂർ അതിരൂപതയുടെ കീഴിലുള്ള ഇരിങ്ങാലക്കുട രൂപതയിലെ പുത്തൻചിറ ഫൊറോന പള്ളി ഇടവകയിൽ ഉൾപ്പെട്ട പുത്തൻചിറ ഗ്രാമത്തിലെ ചിറമ്മൽ മങ്കിടിയാൻ തോമൻ-താണ്ട ദമ്പതികളുടെ മൂന്നാമത്തെ മകളായി 1876 ഏപ്രിൽ 26ന്‌ ത്രേസ്യ ജനിച്ചു.

പുത്തൻചിറ ഗ്രാമത്തിലായിരുന്നു ബാല്യവും കൗമാരവും. പനയോലകൊണ്ട് മേഞ്ഞ ജന്മഗൃഹം അതേ നിലയിൽ തന്നെ സംരക്ഷിച്ചുപോരുന്നുണ്ട്. ജന്മഗ്രഹം ഒരു തീർത്ഥാടനകേന്ദ്രമായി വിശ്വാസികൾ കണക്കാക്കുന്നു. വലിയ ദാരിദ്രത്തിൽ കഴിഞ്ഞിരുന്ന ത്രേസ്യയുടെ കുടുംബത്തിന് മഠത്തിൽ ചേരുന്നതിന് നൽകേണ്ട പത്രമേനിയായ 150 രൂപപോലും നൽകാനായില്ലയെന്നും പറയുന്നു.

പ്രാഥമിക വിദ്യഭ്യാസം മാത്രമാണ് മറിയം ത്രേസ്യയ്ക്ക് ലഭിച്ചത്. മറിയം ത്രേസ്യയുടെ 12-മത്തെ വയസ്സിൽ അവളുടെ അമ്മ താണ്ട മരിക്കുകയും അതിനുശേഷം പൂർണ്ണസമയം പ്രാർത്ഥനയിലൂടെയാണ് ജീവിതം മുന്നേറിയത്.

പുത്തൻചിറ സെന്റ് മേരീസ് പള്ളിയിൽ വെച്ച് റവ. ഫാ. പൗലോസ് കൂനനിൽ നിന്ന് ജ്ഞാനസ്നാനം അഥവ മാമോദീസ 1876 മെയ് 3ന് സ്വീകരിച്ചു.

1886 ൽ ത്രേസ്യയുടെ 10-മത്തെ വയസ്സിലാണ് ആദ്യകുർബാന സ്വീകരണവും കുമ്പസാരവും നടന്നത്. കുർബാന സ്വീകരിക്കണമെന്ന ത്രേസ്യയുടെ ശക്തമായ ആഗ്രഹത്താൽ, സാധാരണയായി ആ കാലങ്ങളിൽ ആദ്യകുർബാന സ്വീകരണം നടത്തിയിരുന്ന പ്രായത്തേക്കാൾ 3 വർഷം മുൻപേ ആദ്യകുർബാനസ്വീകരണം നടത്തി.

അന്നത്തെ തൃശ്ശൂർ രൂപത മെത്രാൻ ജോൺ മേനാച്ചേരിയുടെ നിർദ്ദേശപ്രകാരം തൃശ്ശൂർ ജില്ലയിൽ തന്നെയുള്ള ഒല്ലൂർ കർമ്മലീത്താ മഠത്തിൽ ധന്യയായ എവുപ്രാസ്യയോടൊപ്പം താമസമാക്കി. തന്റെ ദൈവവിളി ആ മഠത്തിലേയ്ക്കല്ലെന്ന് ബോദ്ധ്യമായ മറിയം ത്രേസ്യ സ്വന്തം ഗ്രാമമായ പുത്തൻചിറയിലേക്കുതന്നെ തിരിച്ചുപോന്നു.

ആത്മപിതാവ്‌ ജോസഫ് വിതയത്തിൽ പണിയിച്ചുകൊടുത്ത ഏകാന്ത ഭവനത്തിൽ തന്റെ മൂന്ന് കൂട്ടുകാരികളുമൊത്ത്‌ താമസം തുടങ്ങി. ഈ കൂട്ടായ്മ ഒരു സന്യാസ സമൂഹത്തിന്റെ രൂപഭാവങ്ങൾ ഉൾക്കൊള്ളുകയും ചെയ്തു. അന്നത്തെ തൃശ്ശൂർ മെത്രാൻ റവ. ഡോ. ജോൺ മേനാച്ചേരി 1914 മെയ് 13 ന് സന്ദർശിക്കുകയും അവരുടെ ജീവിതരീതിയിൽ സംതൃപ്തനാകുകയും 1914 മെയ് 14 ന് ജോസഫ് വിതയത്തിലച്ചന്റേയും മറ്റു ചില പുരോഹിതരുടേയും നാട്ടുകാരുടേയും സാനിധ്യത്തിൽ ഏകാന്ത ഭവനത്തെ തിരുകുടുംബസഭയെന്ന അഥവ ഹോളി ഫാമിലി കോൺവെന്റ് എന്ന പുതിയൊരു സന്യാസിനി സമൂഹമായി അംഗീകരിച്ചു. അധികം വൈകാതെ തന്നെ കാനോനിക നടപടികളും പൂർത്തിയാക്കി. മദർ സുപ്പീയരായി മറിയം ത്രേസ്യയേയും മഠത്തിന്റെ കപ്ലോനായി ഫാദർ ജോസഫ് വിതയത്തിലിനേയും നിയമിച്ചു. ഇപ്പോൾ 250 മഠങ്ങളും 1600 അംഗങ്ങളുമുള്ള സന്യാസിനി സഭയ്ക്ക് നിരവധി കോളേജുകളും വിദ്യാലയങ്ങളും ആശുപത്രികളുമുണ്ട്.

1926 ജൂൺ 8ന് 50-മത്തെ വയസ്സിൽ കുഴിക്കാട്ടുശ്ശേരി മഠത്തിൽ വെച്ച് മരണമടഞ്ഞു. തുമ്പുർ മഠത്തിൽ വെച്ച് ഒരു ക്രാസിക്കാൽ മറിയം ത്രേസ്യയുടെ കാലിൽ വീണൂണ്ടായ മുറിവാണ് മരണകാരണം. കുഴിക്കാട്ടുശ്ശേരി മഠത്തിനോടനുബദ്ധിച്ചുള്ള പള്ളിയുടെ തറയിലാണ് മൃതശരീരം അടക്കം ചെയ്തിട്ടുള്ളത്.

ഫാദർ ജോസഫ് വിതയത്തിൽ, തന്റെ മരണശേഷമെ നാമകരണപരിപാടികളാരംഭിക്കാവൂയെന്ന നിർദ്ദേശത്തോടേ, മദർ മറിയം ത്രേസ്യയോട് ബദ്ധപ്പെട്ട എല്ലാ രേഖകളും 1957 നവംബർ 20 ന് അന്നത്തെ തൃശ്ശൂർ മെത്രാൻ ജോർജ്ജ് ആലപ്പാട്ടിന് കൈമാറി. തുടർന്ന് തിരുമേനിയുടെ അംഗീകാരത്തോടെ നാമകരണപ്രാർത്ഥന ആരംഭിച്ചു. 1964 ജൂൺ 8 ന് ജോസഫ് വിതയത്തിലച്ചനും മരണപ്പെട്ടു. അതിനുശേഷം മറിയം ത്രേസ്യയുടെ നാമകരണപരിപാടികൾക്ക് സാധുതയുണ്ടോയെന്ന പ്രാഥമിക അന്വേഷണം നടത്തുന്നതിനായി മോൺ. സെബാസ്റ്റ്യനെ നിയമിച്ചു. തുടർന്ന് റവ. ഫാ. ശീമയോൻ ദ ലാ സഗ്രദ ഫമിലിയ ഒ.സി.ഡി.യെ നാമകരണപരിപാടിയുടെ പോസ്റ്റുലേറ്ററായി പോപ്പ് നിയമിച്ചു. 


1975 ൽ മോൺ. തോമസ് മൂത്തേടൻ, ഫാ. ആൻസ്ലേം സി.എം.ഐ, ഫാ. ആന്റണി അന്തിക്കാട് എന്നിവരെ ചരിത്രന്വേഷണ കമ്മീഷനായി അന്നത്തെ തൃശ്ശൂർ ബിഷപ്പ് ജോസഫ് കുണ്ടുകുളം നിയമിച്ചു. 1978 ൽ ഇരിങ്ങാലക്കുട രൂപത സ്ഥാപിതമായതിനുശേഷം തൃശ്ശൂർ രൂപതയിൽ നിന്ന് ഇരിങ്ങാലക്കുട രൂപതയിലേക്ക് നാമകരണപരിപാടിയുടെ രേഖകളെല്ലാം കൈമാറി. 1981 ജനുവരി 3ന് അന്നത്തെ ഇരിങ്ങാലക്കുട രൂപത മെത്രാൻ ജെയിംസ് പഴയാറ്റിലിന്റെ നേതൃത്വത്തിൽ കബറിടം തുറന്ന് പൂജ്യാവശിഷ്ടങ്ങൾ പരിശോധിക്കുകയും തിരുശ്ശേഷിപ്പുകൾ ഒരു ചില്ലുപേടകത്തിൽ സൂക്ഷിക്കുകയും ചെയ്തു. വിശുദ്ധയാക്കുന്നതിനുള്ള കാരണങ്ങൾക്ക് 1982 ജൂൺ 25 ന് കാനോനികമായി തടസമില്ലായെന്ന രേഖ ലഭ്യമായി (nihil obstat - no objection). 

ദൈവദാസിയുടെ ജീവിതവിശുദ്ധി പരിശോധിച്ചറിയുന്നതിനായി 24 ഏപ്രിൽ 1983ന് അന്നത്തെ ഇരിങ്ങാലക്കുട മെത്രാൻ ജെയിംസ് പഴയാറ്റിൽ ഒരു ട്രിബ്യൂണൽ സ്ഥാപിച്ചു. 08 നവംബർ 1985 ൽ നാമകരണപരിപാടികൾ സാധുവാണെന്ന് റോം പ്രഖ്യാപിച്ചു.

മാത്യു പെല്ലിശ്ശേരിയുടെ കാലിലെ ജന്മനായുള്ള (Congenital club feet) അസുഖം മറിയം ത്രേസ്യയുടെ മധ്യസ്ഥതയിൽ രോഗശാന്തി ലഭിച്ചു. അതിനെ കുറിച്ചന്വേഷിക്കുവാൻ മാത്യു താമസിക്കുന്ന തൃശ്ശൂർ രൂപതയുടെ ബിഷപ്പ് ജോസഫ് കുണ്ടുകുളം ട്രൈബ്യൂണൽ 1992 ജനുവരി 12 ന് സ്ഥാപിച്ചു. ട്രൈബ്യൂണലിന്റെ വിധിപ്രകാരം നാമകരണത്തിനുള്ള അത്ഭുതമായി അംഗീകരിക്കുകയും ചെയ്തു.



എല്ലാ വർഷവും ജൂൺ 8 ന് മറിയം ത്രേസ്യയെ കബറടിക്കിയിരിക്കുന്ന കുഴിക്കാട്ടുശ്ശേരി മഠം പള്ളിയിൽ വെച്ച് വിപുലമായ പരിപാടികളോടെ തിരുന്നാൾ കൊണ്ടാടുന്നു. അന്നേ ദിവസം തീർത്ഥാടകർക്കെല്ലാവർക്കും നേർച്ചയായി ഭക്ഷണവും നൽകാറുണ്ട്.

മറിയം ത്രേസ്യയുടെ കബറിടം സ്ഥിതിചെയ്യുന്ന കുഴിക്കാട്ടിശ്ശേരി മഠം കപ്പേളയോട് ചേർന്നാണ് സ്മൃതി സമുച്ചയം. കലാകാരന്മാരുടെ ഭാവനയിൽ വിവിധതരം മാധ്യമങ്ങൾ ഉപയോഗിച്ച് മറിയം ത്രേസ്യയുടെ ജീവിതവും മറ്റും കലാപരമായി ആവീഷ്കരിച്ചിട്ടുണ്ട്. പഴയ മഠത്തിന്റെ ഒരു ഭാഗം മ്യൂസിയമായി സന്ദർശകർക്ക് തുറന്ന് കൊടുത്തിട്ടുണ്ട്. മറിയം ത്രേസ്യ താമസിച്ചിരുന്ന മുറിയും ഉപയോഗിച്ചിരുന്ന കട്ടിലും മരണകാരണമായ കാലിലെ മുറിവുണ്ടാക്കിയ ക്രാസിക്കാലും എല്ലാം തീർത്ഥാടകർക്കായി പ്രദർശിപ്പിച്ചിട്ടുണ്ട്. മറിയം ത്രേസ്യയുടെ മധ്യസ്ഥതയാൽ ദൈവകൃപ ലഭിച്ചുവെന്ന് വിശ്വസിക്കുന്നവരുടെ സാക്ഷ്യവും അവരുടെ പടം സഹിതം മ്യൂസിയത്തിൽ കാണാവുന്നതാണ്.




</doc>
<doc id="231367" url="https://ml.wikipedia.org/wiki?curid=231367" title="കമർ ആസാദ് ഹാഷ്മി">
കമർ ആസാദ് ഹാഷ്മി

സഫ്ദർ ഹാഷ്മിയുടെ അമ്മയും എഴുത്തുകാരിയുമായിരുന്നു കമർ ആസാദ് ഹാഷ്മി (4 മാർച്ച് 1926 - 2 ഫെബ്രുവരി 2013).
ഉത്തർപ്രദേശിലെ ഝാൻസിയിലാണ് കമർ ജനിച്ചത്. പിതാവ് അസ്ഹർ അലി ആസാദ് എഴുത്തുകാരനായിരുന്നു. ഇന്ത്യ - പാക് വിഭജനാന്തരം പാകിസ്താനിലേക്കു പോയെങ്കിലും വിവാഹത്തിനായി ഇന്ത്യയിലേക്ക് മടങ്ങി. നഴ്സറി സ്കൂൾ ഹെഡ്മിസ്ട്രസ്സായി ദീർഘകാലം പ്രവർത്തിച്ചു. മികച്ച അധ്യാപികയ്ക്കുള്ള ദില്ലി സർക്കാരിന്റെ പുരലസ്കാരം നേടി. ചെറിയ കുട്ടികളുമായി ഇടപഴകുന്ന അധ്യാപകർക്കുള്ള പുസ്തകം എസ്സിഇആർടി ഡൽഹിക്കു വേണ്ടി തയ്യാറാക്കി. 1989 ൽ നാടകപ്രവർത്തകനായിരുന്ന മകൻ സഫ്ദർ ഹാഷ്മി കൊല്ലപ്പെട്ടു. അമ്മാജി എന്നു വിളിക്കപ്പെട്ടിരുന്ന കമർ, സഹ്മത്ത്,അൻഹദ് തുടങ്ങിയ സംഘടനകളുടെ പ്രധാന പ്രവർത്തകയായിരുന്നു. പിതാവ് അസ്ഹർ അലി ആസാദ് രചിച്ച പേർഷ്യൻ കവിതാ സമാഹാരം പുറത്തിറക്കി. 



</doc>
<doc id="231378" url="https://ml.wikipedia.org/wiki?curid=231378" title="ബീഹാറി ലാൽ">
ബീഹാറി ലാൽ

ബീഹാറി ലാൽ ചൗബെ (1595 - 1663) ബീഹാറി എന്ന പേരിൽ അറിയപ്പെടുന്ന ഒരു ഹിന്ദി കവിയാണ്. സതാസായി എന്ന 700 കവിതകളുടെ സമാഹാരമെഴുതിയ കവി എന്ന നിലയിലാണ് ഇദ്ദേഹം പ്രശസ്തനായത്. ഹിന്ദിയുടെ ഒരു ഡയലെൿറ്റായ ബ്രജ്ഭാഷയിലായിരുന്നു ബീഹാറി എഴുതിയിരുന്നത്. സതാസായി എന്ന വാക്കിന്റെ അർത്ഥം എഴുന്നൂറു കവിതകൾ എന്നാണ്. സതാസായിലെ ഭൂരിപക്ഷം കവിതകളുടെയും വിഷയം കൃഷ്ണനും രാധയും അവരുടെ പ്രേമവുമാണ്. ഈ കവിതകൾ ഭാരതീയ കവിതകളുടെ ഉത്തമ ഉദാഹരണങ്ങളാണ്. ഇദ്ദേഹത്തിന്റെ കവിതകളുടെ ഇംഗ്ലീഷ് പരിഭാഷ പെങ്വിൻ ബുക്സിൽ ലഭ്യമാണ്

ബീഹാറി 1595 ൽ ഗ്വാളിയറിലാണ് ജനിച്ചത്. ബാല്യകാലം ചിലവഴിച്ചത് മധ്യപ്രദേശിലെ ഓർച്ച എന്ന പട്ടണത്തിലാണ്. ഓർച്ചയിൽ വച്ച് ബീഹാറി കുറച്ച് കാലം പ്രസിദ്ധ കവി കേശവദാസിന്റെ ശിഷ്യനായിരുന്നു. പിന്നീട് ബീഹാറി മഥുരയ്ക്ക് പോയി. അവിടെ വച്ച് മുഗൾ ചക്രവർത്തി ഷാജഹാനെ തന്റെ കവിതകൾ കേൾപ്പിക്കാനുള്ള അവസരം കിട്ടി. കവിതകൾ ഷാജഹാന് ഇഷ്ടമായി. അദ്ദേഹം ബീഹാറിയെ ആഗ്രയിലേക്ക് ക്ഷണിച്ചു. ആഗ്രയിൽ വച്ച് ബീഹാറി പേർഷ്യൻ ഭാഷ പഠിച്ചു. ഷാജഹാന്റെ സദസ്സിൽ വച്ച് ബീഹാറിയുടെ കവിതകൾ ആംബറിലെ രാജാ ജൈ സിംഗ് കേൾക്കാനിടയായി. അദ്ദേഹം ബീഹാറിയെ ജൈപൂറിലേക്ക് ക്ഷണിച്ചു. അവിടെ വച്ചാണ് ബീഹാറി സതാസായി രചിച്ചത്.


</doc>
<doc id="231382" url="https://ml.wikipedia.org/wiki?curid=231382" title="മാർക്കസ് ലിചീനിയസ് ക്രാസ്സുസ്">
മാർക്കസ് ലിചീനിയസ് ക്രാസ്സുസ്

മാർക്കസ് ലിചീനിയസ് ക്രാസ്സുസ് (Latin: M·LICINIVS·P·F·P·N·CRASSVS) (115 BC – 53 BC) പ്രാചീന റോമൻ റിപ്പബ്ലിക്കിലെ ഒരു സൈന്യാധിപനും രാഷ്ട്രീയ നേതാവുമായിരുന്നു. ഇദ്ദേഹം റോമൻ റിപ്പബ്ലിക്കിലെ ഒന്നാം ത്രിമൂർത്തി ഭരണകൂടത്തിലെ ഒരംഗവും, ചരിത്രം കണ്ട ഏറ്റവും വലിയ ധനികന്മാരിൽ ഒരാളുമാണ്. റിയൽ എസ്റ്റേറ്റ് ഊഹക്കച്ചവടം ചെയ്തിട്ടാണ് ഇദ്ദേഹം ഇത്രയും ധനം സ്വരുക്കൂട്ടിയത്. ഒരു പക്ഷെ ഇദ്ദേഹമാണ് മനുഷ്യ ചരിത്രത്തിലെ ആദ്യത്തെ റിയൽ എസ്റ്റേറ്റ് രാജാവ്. സുള്ള കോൺസലും പിന്നീട് ഡിക്റ്റേറ്ററുമായിരുന്ന കാലത്ത് ഇദ്ദേഹം റോമൻ സൈന്യത്തിലെ സൈന്യാധിപന്മാരിലൊരാളായിരുന്നു. ഇക്കാലത്താണ് ഇദ്ദേഹം റിയൽ എസ്റ്റേറ്റ് ഊഹക്കച്ചവടം വഴി റോമൻ ചരിത്രം കണ്ട ഏറ്റവും വലിയ ധനാഡ്യനായത്. ഇതിനിടെ സ്പാർട്ടക്കസിനെ ഒതുക്കിയ സേനാനായകൻ എന്ന നിലയിലും ഇദ്ദേഹം പേരെടുത്തിരുന്നു. സ്പാർട്ടക്കസുമായുള്ള സംഘട്ടനങ്ങൾക്ക് ശേഷം ഇദ്ദേഹം ജൂലിയസ് സീസർ പോംപി എന്നിവരുടെ കൂടെ രൂപീകരിച്ച ആദ്യത്തെ ത്രിമൂർത്തി ഭരണകൂടത്തിലുണ്ടായിരുന്നു. 


</doc>
<doc id="231385" url="https://ml.wikipedia.org/wiki?curid=231385" title="കാട്ടീന്ത">
കാട്ടീന്ത

നിലന്തെങ്ങ്, കാട്ടീന്തൽ എന്നെല്ലാം പേരുകളുള്ള കാട്ടീന്ത ഒരു ഏഷ്യൻ വംശജനായ, പനവർഗ്ഗത്തിൽപ്പെട്ട ഒരു മരമാണ്.. കള്ള് ചെത്താറുണ്ട്. പുളിക്കാത്ത കള്ളിനു നല്ല മധുരമാണ്. കായ തിന്നാൻ കൊള്ളാം. വേഗം വളരുന്ന ഈ വൃക്ഷം വരൾച്ചയെ പ്രതിരോധിക്കുന്നതാണ്. ഇന്ത്യയിലെ തുറന്ന കാടുകളിലും പുൽമേടുകളിലും കാണുന്നു. കാഴ്ചയിൽ ഈന്തപ്പനയുമായി വളരെ സാമ്യമുണ്ട്.

ഇംഗ്ളീഷ് : ("Wild date palm", "Sugardate palm", "Indian wild date")

സംസ്കൃതം : ഖർജ്ജൂർ, മധുക്ഷീരി



</doc>
<doc id="231404" url="https://ml.wikipedia.org/wiki?curid=231404" title="സി/2011 എൽ4">
സി/2011 എൽ4

2011 ജൂൺ മാസത്തിൽ കണ്ടെത്തിയ ധൂമകേതുവാണ് പാൻസ്റ്റാർ എന്നറിയപ്പെടുന്ന C/2011 L4. 2013 മാർച്ച് മാസത്തിൽ ഇതിനെ നഗ്നനേത്രങ്ങളാൽ കാണാനാകുമെന്ന് പ്രതീക്ഷിക്കുന്നു. ഹവായ് ദ്വീപസമൂഹത്തിലെ മാവുഇ എന്ന ദ്വീപിൽ സ്ഥിതിചെയ്യുന്ന പാൻസ്റ്റാർ ദൂരദർശിനി ഉപയോഗിച്ചാണ് ഇത് കണ്ടെത്തിയത്.

2011 ജൂൺ മാസത്തിൽ C/2011 L4നെ കണ്ടെത്തുമ്പോൾ ഇതിന്റെ കാന്തിമാനം 19 മാത്രമായിരുന്നു. 2012 മെയ് മാസത്തിൽ ഇതിന്റെ കാന്തിമാനം 13.5 ആയി. 2012 ഒക്ടോബറിൽ കോമയുടെ വലിപ്പം 1,20,000 കി.മീറ്റർ ആണെന്നു കണക്കാക്കി. പാൻസ്റ്റാർസ് ധൂമകേതു ഭൂമിയോട് ഏറ്റവും അടുത്ത് വരുന്ന മാർച്ച് 5ന് ഭൂമിയുമായുള്ള അതിന്റെ അകലം 1.09 സൗരദൂരം ആയിരിക്കും. ഇത് സൂര്യനോട് ഏറ്റവും അടുത്തു വരുന്നത് 2013 മാർച്ച് 13ന് ആയിരിക്കും.

ഒർട്ട് മേഘത്തിൽ നിന്നാണ് C/2011 L4 വരുന്നത്. ഇതിന്റെ പ്രദക്ഷിണകാലയളവ് 1,10,000 വർഷങ്ങളാണ് എന്ന് കണക്കാക്കിയിട്ടുണ്ട്.



</doc>
<doc id="231421" url="https://ml.wikipedia.org/wiki?curid=231421" title="സൂപ്പർ ബൗൾ പരസ്യകല">
സൂപ്പർ ബൗൾ പരസ്യകല

അമേരിക്കൻ ഐക്യനാടുകളിൽ വർഷം തോറും ഏറ്റവുമധികം ആളുകൾ ടി.വി.യിൽ കാണുന്ന പരിപാടിയാണ് സൂപ്പർബൗൾ. 11.1 കോടി ആളുകൾ വീക്ഷിച്ച 2011ലെ പതിനഞ്ചാം സൂപ്പർബൗൾ മത്സരമാണ് നിലവിൽ അമേരിക്കൻ ചരിത്രത്തിൽ ഏറ്റവുമധികം ആളുകൾ വീക്ഷിച്ച ടെലിവിഷൻ പ്രോഗ്രാം. അതുപോലെ ലോകത്തിൽ വച്ചുതന്നെ ഏറ്റവുമധികം ആളുകൾ വീക്ഷിക്കുന്ന സ്പോർട്ട്സ് പരിപാടികളിലൊന്നുമാണ് സൂപ്പർബൗൾ. യുവേഫ ചാമ്പ്യൻസ് ലീഗ് ഫൈനൽസിനുശേഷം രണ്ടാം സ്ഥാനമാണ് സൂപ്പർ ബൗളിന്. ഇത്രയധികം പ്രേക്ഷകരെ ഒരുമിച്ചു കിട്ടുന്ന ഒരു ടെലിവിഷൻ പരിപാടി വേറെയില്ലാത്തതിനാൽ മിക്ക കച്ചവടക്കാരും തങ്ങളുടെ ഉപഭോക്താക്കളെ സമീപിക്കാൻ ഏറ്റവും പറ്റിയ അവസരമായി സൂപ്പർ ബൗൾ കാണുന്നു. ബഡ്‌വൈസർ പോലുള്ള പ്രമുഖ നിർമ്മാതാക്കൾ തങ്ങളുടെ ഏറ്റവും മികച്ച പരസ്യങ്ങൾ ഇറക്കുന്നത് സൂപ്പർ ബൗളിന്റെ അവസരത്തിലാണ്. അതുപോലെ ചെറുകിട ഉപയോക്താക്കൾക്ക് പരസ്യത്തിലൂടെ ഒരു പേരു നേടാനുള്ള അവസരവുമാണ് ഇത്. വർഷം തോറും വർധിക്കുന്ന ആവശ്യകതമൂലം സൂപ്പർബൗളിൽ പരസ്യം ചെയ്യാനുള്ള തുക കുത്തനെ ഉയർന്ന് 2013ലെ പതിനാറാം സൂപ്പർ ബൗളിൽ മുപ്പതു സെക്കൻഡ് പരസ്യം ചെയ്യാനുള്ള ചെലവ് 20 കോടി രൂപയ്ക്കു (4 ദശലക്ഷം യു.എസ്. ഡോളർ) മുകളിലാണ്. 

വർഷങ്ങളിലൂടെ സൂപ്പർബൗൾ പരസ്യങ്ങൾ ഒരു അനന്യസാംസ്കാരിക പ്രതിഭാസമായി രൂപപ്പെട്ടിട്ടുണ്ട്. പലരും പരസ്യം കാണാൻ മാത്രമാണ് സൂപ്പർ ബൗൾ മത്സരം കാണാറ്. ഇതിനോടൊക്കെയൊപ്പം ഏറ്റവും മികച്ച പ്രേക്ഷകപ്രതികരണം ഏതു പരസ്യത്തിനാണ് എന്നറിയാൻ യു.എസ്.എ. ടുഡേ ആഡ് മീറ്റർ പോലുള്ള ദേശീയ സർവ്വേകളും ശ്രമിക്കുന്നു.



</doc>
<doc id="231433" url="https://ml.wikipedia.org/wiki?curid=231433" title="പഞ്ചശീലതത്വങ്ങൾ">
പഞ്ചശീലതത്വങ്ങൾ

1954-ൽ ചൈനയുമായി അതിർത്തിതർക്കം ഉണ്ടായപ്പോൾ ഇന്ത്യ ചൈനയുമായി ഒപ്പിട്ട കരാറാണ് പഞ്ചശീലതത്വങ്ങൾ.ജവഹർലാൽ നെഹ്റുവും ചൈനീസ് പ്രധാനമന്ത്രി ചൗ എൻ ലായുമാണ് സംയുക്ത പ്രസ്താവനയിൽ ഒപ്പുവച്ചത്. 1954 ഏപ്രിൽ 29 നായിരുന്നു പരസ്പരം ഒപ്പു വെച്ചത്. ചൈനയുമായി ഒപ്പിട്ട കരാറാണ് പഞ്ചശീലതത്വമെങ്കിലും എല്ലാ രാജ്യങ്ങളോടുമുളള ഇന്ത്യയുടെ സമീപനം അതു തന്നെയായിരുന്നു. 


ഇവയാണ് പഞ്ചശീലതത്വങ്ങൾ. ഇന്ത്യയും ചൈനയും തമ്മിൽ 1954ൽ ഒപ്പുവെച്ച കരാറാണ് പഞ്ചശീലതത്വങ്ങളിൽ അടിസ്ഥാനമാക്കി ഉണ്ടാക്കിയ ആദ്യത്തെ ഉടമ്പടി.


</doc>
<doc id="231434" url="https://ml.wikipedia.org/wiki?curid=231434" title="പൂമ്പാറ്റ (ദ്വൈവാരിക)">
പൂമ്പാറ്റ (ദ്വൈവാരിക)

മലയാള ബാലസാഹിത്യശാഖയ്ക്ക് മികച്ച സംഭാവനകളും വ്യാപകമായ ഉത്തേജനവും നല്കിയ കുട്ടികൾക്കായുള്ള ആനുകാലിക പ്രസിദ്ധീകരണമായിരുന്നു പൂമ്പാറ്റ. മഹാകവി കുമാരനാശാൻ ആണ് ഈ പ്രസിദ്ധീകരണത്തിന് പൂമ്പാറ്റ എന്ന പേരിട്ടത്. ഇത് ആദ്യം ബ്ലാക്ക് ആൻഡ്‌ വൈറ്റ് മാസിക ആയിരുന്നു. 1964-ൽ പ്രസിദ്ധീകരണമാരംഭിച്ച ഇതിന്റെ സ്ഥാപകൻ സാഹിത്യകാരനും വിവർത്തകനും ആയ പി.ഏ.വാര്യർ (പി. അച്യുതവാര്യർ) ആയിരുന്നു. പിന്നീട് ഇതിന്റെ പ്രസിദ്ധീകരണം കൊച്ചിയിലെ പൈ & കമ്പനി ഏറ്റെടുത്തപ്പോഴാണ് ഏറ്റവും വ്യാപകമമായ പ്രചാരം ഉണ്ടായത്; ആ സമയത്ത് ഇതിന്റെ പത്രാധിപത്യം വഹിച്ചത് എൻ.എം. മോഹനൻ (ചുമതലാകാലം: 1978-82) ആർ. ഗോപാലകൃഷ്ണൻ (ചുമതലകാലം: 1982-1986) എിവരാണ്.  അക്കാലത്ത് ഇത് ഇന്ത്യയിലെ തന്നെ ഏറ്റവും പ്രചാരമുള്ള ബാലപ്രസിദ്ധീകരണമായിരുന്നു. കപീഷ്, കിഷ്കു, പൂമ്പാറ്റ രാജകുമാരി, പങ്കതന്ത്രം എന്നീ ചിത്രകഥകൾ പൂമ്പാറ്റയിൽ പ്രസിദ്ധീകരിച്ചു വന്നു. 1996 കളുടെ അന്ത്യത്തോടെ ആദ്യഘട്ട പ്രസിദ്ധീകരണം നിലച്ചു.

അനന്ത് പൈ ആയിരുന്നു ഇതിന്റെ പ്രസാധകൻ. അനന്ത പൈക്ക് പൂമ്പാറ്റയിൽ അവകാശം ഒന്നും ഇല്ലായിരുന്നു. കപിഷിന്റെ കഥ എഴുതിയെന്നു മാത്രം. ഇതു വരച്ചത് മലയാളിയായ ഇരിങ്ങാലക്കുടയിലുള്ള മോഹൻദാസ് ആയിരുന്നു.

1978 ൽ എസ് . വി പൈ പൂമ്പാറ്റ വാങ്ങിയ ശേഷം എൻ . എം മോഹനൻ പത്രാധിപർ ആയി, ഇന്ദുചൂഡൻ സഹായിയായി, വാസു, എ എൻ ചന്ദ്രൻ എന്നിവർ ചിത്രകാരന്മാർ ആയിരുന്നു. പിന്നീടു ആർ. ഗോപാലകൃഷ്ണൻ പൂമ്പാറ്റയുടെ പത്രാധിപർ ആയി. (മോഹൻ പിന്നീടു 1982 ൽ ബാലരമയിലേക്കു പോയി. മോഹനോടൊപ്പം ഇന്ദുചൂഡനും ചന്ദ്രനും പിന്നീടു ബാലരമയിൽ ചേക്കേറി ) പിന്നീടു വേണു വാരിയത്ത് ഉദയ് ലാൽ എന്നിവർ ഗോപാലകൃഷ്ണനെ സഹായിചു .

സിപ്പി പള്ളിപ്പുറം , ഡോ. സെബാസ്റ്റ്യൻ പോൾ , വിക്ടർ ലീനുസ്, അനന്ത പൈ തുടങ്ങിയവർ ആയിരുന്നു അന്നത്തെ പൂമ്പാറ്റയുടെ കരുത്ത്. ചിത്ര കഥകൾക്ക് കൂടുതൽ പ്രാധാന്യം നല്കി. പുതുമയുള്ള ലേഖനങ്ങൾ ലളിതമായി അവതരിപ്പിച്ചു. കഥകൾക്കും പുതുമ കൊണ്ടുവന്നു. ശാസ്ത്ര ലേഖനങ്ങൾ പോലും വളരെ രസകരമായി അവതരിപ്പിക്കുന്നതിൽ മോഹൻ വിജയിച്ചു. പൈകോ യിൽ നല്ല ലൈബ്രറി ഉണ്ടായിരുന്നത് കൊണ്ട് നല്ല ഉള്ളടക്കം പൂമ്പാറ്റയുടെ മുഖമുദ്രയായി. ഇംഗ്ലീഷിലും ഹിന്ദിയിലും പ്രസിദ്ധീകരിച്ചിരുന്ന കപിഷ് മലയാളത്തിൽ ആദ്യം വന്നത് പൂമ്പാറ്റയിൽ ആയിരുന്നു. ഇതു കുട്ടികളുടെ ഹരമായി മാറി. മോഹനൻ പോയപ്പോൾ ചന്ദ്രൻ ചൂലിശ്ശേരിയെ ബാലരമയിലേക്ക് കൊണ്ടുപോയി. പൂമ്പാറ്റയുടെ പല കഥകളും പേര് മാറി അതേപടി ബാലരമയിൽ വന്നു. കലുലു അത്തരത്തിൽ ഒന്നായിരുന്നു. നേരത്തെ ബ്രേർ റാബിറ്റ് എന്ന ഇംഗ്ലീഷ് മുയൽ കഥ പി . എ വാരിയർ പൂമ്പാറ്റയിൽ കൊടുത്തിരുന്നു. മുയലിന്റെ കഥ എന്നായിരുന്നു പേര്. ഇതു പിന്നീട് മോഹൻ കലുലുവാക്കി. കലുലു പിന്നീടു പോപ്പി ആയി. അതുപോലെ പൈകോ പൂമ്പാറ്റ പ്രസാധനം അവസാനിപ്പിച്ചപ്പോൾ കപീഷ് ബാലരമയിലേക്ക് മാറി. 

മാധ്യമപ്രവർത്തകനും സാഹിത്യകാരനും പരിഭാഷകനുമായ പി.ഏ. വാര്യർ ആകാശവാണിയിൽ നിന്ന് മൂന്നുവർഷത്തെ കരാർ ജോലി അവസാനിപ്പിച്ച് 1964-ൽ സ്വതന്ത്രനായപ്പോൾ ഉണ്ടായ ആശയമാണ് 'പൂമ്പാറ്റ'യുടെ തുടക്കം. ഇന്ത്യൻ കമ്മ്യൂണിസ്റ്റ് പാർട്ടിയുടെ സഹയാത്രികനായ അദ്ദേഹത്തിന് വിപുലമായ സുഹൃത് വലയം ഉണ്ടായിരുന്നു. 'പൂമ്പാറ്റ' മാസികയായി പ്രസിദ്ധീകരിക്കാനാരംഭിച്ചതിനോടൊപ്പം അദ്ദേഹം അതിന്റെ അച്ചടിക്കായി അതെ പേരിൽ ഒരു അച്ചടിശാലയും ആരംഭിച്ചു. 1/8 ഡിമൈ സൈസ്സായിരുന്നു പൂമ്പാറ്റയുടെ തുടക്കം മുതൽ. ആദ്യകാല പൂമ്പാറ്റയിൽ പ്രമുഖരായ ബാലസാഹിത്യകാരന്മാരെ അണിനിരത്തുവാൻ കഴിഞ്ഞു; വിശ്വസാഹിത്യവുമായി ഉറ്റപരിചയം നേടിയിരുന്ന പി.ഏ. വാര്യർ അവയിൽ പലതും മലയാളത്തിലാക്കി പ്രസിദ്ധീകരിച്ചു. 'മുയലിന്റെ കൗശലം', 'ജെനിങ്ങ്‌സ് കഥകൾ' തുടങ്ങിയ വളരെ പ്രസിദ്ധി നേടിയ പ്രതിമാസ തുടർക്കഥാപംക്തികളായിരുന്നു. 'ബ്രേയർ റാബിറ്റ്' കഥകൾ ആയിരുന്നു 'മുയലിന്റെ കൗശല' മായി അവതരിപ്പിച്ചിരുന്നത്. അന്തോണി ബുക്ക്‌റിഡ്ജിന്റെ 'ജെന്നിങ്ങ്‌സ്' എന്ന കഥാപാത്രത്തെ അടിസ്ഥാനമാക്കിയുള്ള കഥകളുടെ പരിഭാഷകളായിരുന്നു 'ജെന്നിങ്ങ്‌സ് കഥകൾ'. 'അമ്മാവൻ വിളിക്കുന്നു' എന്ന ശീർഷകത്തിലുള്ള പത്രാധിപക്കുറിപ്പുകളും 'കൂട്ടുകാരും അമ്മാവനും' എന്ന ചോദ്യോത്തരപംക്തിയും വായനക്കാരുമായുള്ള സമ്പർക്കത്തിന് വഴിയൊരുക്കി. പി.നരേന്ദ്രനാഥിന്റെ 'പങ്ങുണ്ണി' തുടങ്ങിയ നോവലുകളും പൂമ്പാറ്റയിൽ ഖണ്ഡശഃ പ്രസിദ്ധീകരിച്ചിരുന്നു.

'ലറ്റർപ്രസ്സ്' അച്ചടിയുടെ പരിമിതികൾക്കുള്ളിൽ നിന്ന് ചിത്രങ്ങൾ ചേർക്കുന്നതിൽ പി.ഏ.വാര്യർ ശ്രദ്ധിച്ചിരുന്നു. 'മുയലിന്റെ കൗശല'ത്തിൽ ഇംഗ്ലീഷ് 'ബ്രേയർ റാബിറ്റ്' പുസ്തകങ്ങളിൽ കണ്ടുവരുന്നവിധമുള്ള 'അനിമെറ്റഡ്' ചിത്രങ്ങൾതന്നെയായിരുന്നു, മറ്റുള്ളവ അന്നത്തെ മാസികാ ചിത്രണരീതിയിലുള്ള രേഖാചിത്രങ്ങളും. മാധവൻനായരെപ്പോലുള്ള പ്രസിദ്ധന്മാരും ഇതിൽ വരച്ചിരുന്നു. മുരളി (എം.പി. മുരളീധരൻ) ഒരു മുഖ്യചിത്രകാരനായിരുന്നു; ബീംജി, പനയ്ക്കൽ എന്നീ ഒപ്പുകളൊടെയും ചിത്രങ്ങൾ പ്രത്യക്ഷപ്പെട്ടിരുന്നു. സോമനാഥിന്റെ കാർട്ടൂണുകളല്ലാതെ ചിത്രകഥകൾ ഒന്നുമുണ്ടായിരുന്നില്ല.

പലവർഷങ്ങളിലും മദ്ധ്യവേനൽക്കാലത്ത് കൂടുതൽ പേജുകളോടെ വലിയ സൈസ്സിൽ (1/4 ഡിമെ) വിശേഷാപ്രതികൾ പ്രസിദ്ധീകരിക്കുവാൻ വാര്യർ ശ്രദ്ധിച്ചിരുന്നു. കൂടുതൽ പരസ്യങ്ങൾ സമ്പാദിച്ച് 'നഷ്ടം' കുറെയൊക്കെ പരിഹരിക്കുക എന്ന ലക്ഷ്യമായിരുന്നിരിക്കാം ഇതിന്റെ പിറകിൽ. 1968-ൽ ജനുവരിയിലും 1969-71 വർഷങ്ങളിൽ മേയ് മാസത്തിലുമാണ് വിശേഷാൽ പ്രതികൾ ഇറക്കിയത്.

പ്രസ്സ് നടത്തിപ്പിന്റെ സാമ്പത്തികമായ ദുർഭാരം 'പൂമ്പാറ്റ' പ്രസിദ്ധീകരണരംഗത്ത് വേണ്ടത്ര ശ്രദ്ധിക്കുവാൻ വാര്യർക്ക് അവസരം നല്കിയില്ല. പ്രസ്സ് സ്ഥാപിക്കാനെടുത്ത കടങ്ങളുടെ ഭാരവും പ്രസ്സിലെ പണിമുടക്ക് സമരവും കൂടി അദ്ദേഹത്തെ തളർത്തി. 1973 മാർച്ച് ലക്കത്തോടെ പി.ഏ. വാര്യർ 'പൂമ്പാറ്റ' പ്രസിദ്ധീകരണം നിർത്തി.

പി.ഏ. വാര്യരിൽ നിന്ന് 'പൂമ്പാറ്റ'യുടെ പ്രസിദ്ധീകരണഅവകാശം വാങ്ങി എറണാകുളത്തുനിന്ന് പി. മധു (മാധവൻനായർ) സിതാര പബ്ലിക്കേഷനുവേണ്ടി 'പൂമ്പാറ്റ' 1973 ജൂൺ മുതൽ പ്രസിദ്ധീകരണമാരംഭിച്ചു. ഇതിനിടയിൽ രണ്ടുമൂന്നു മാസത്തെ മുടക്കം മാത്രമെ ഉണ്ടായുള്ളൂ. ഒരു വർഷത്തിൽ താഴെ മാത്രമാണ് മധുവിന്റെ പത്രാധിപത്യത്തിനും ഉടമസ്ഥതയിലും 'പൂമ്പാറ്റ' പ്രസിദ്ധീകരിക്കപ്പെട്ടത്. 'മുയലിന്റെ കൗശല'വും 'ജെന്നിങ്ങ്‌സ് കഥ'കളും ഈ ഘട്ടത്തിലും തുടർന്നുവെങ്കിലും കൂടുതൽ വൈജ്ഞാനിക ലേഖനങ്ങൾക്കാണ് പ്രാധാന്യം നല്കിയത്. ഉദാ: 'പൂമ്പാറ്റയുടെ ആത്മകഥ': മുട്ടയിൽ നിന്ന് വിരിഞ്ഞ് പൂമ്പാറ്റയാകുന്ന ജന്തുശാസ്ത്രപരമായ പരിണാമദശകളെക്കുറിച്ചുള്ള ലേഖനം. സാമ്പത്തികവൈഷമ്യങ്ങൾ നിമിത്തം മധുവും 'പൂമ്പാറ്റ'യുടെ പ്രസിദ്ധീകരണം നിർത്തി.

"വിജ്ഞാനത്തിനും വിനോദത്തിനുമുള്ള കുട്ടികളുടെ അടങ്ങാത്തദാഹം മറ്റാരെയുംകാൾ കൂടുതലായി മനസ്സിലാക്കാൻ കഴിഞ്ഞിട്ടുള്ള 'പൈകോ' ഇതാ, അവർക്കുവേണ്ടി ഒരു പ്രസിദ്ധീകരണം ആരംഭിക്കുകയാണ് - 'പൂമ്പാറ്റ'. യഥാർത്ഥത്തിൽ 'പൂമ്പാറ്റ' ഒരു പുതിയ പ്രസിദ്ധീകരണമല്ല. കുറെനാൾ മുൻപുവരെ മലയാളക്കരയിൽ പാറിനടന്നിരുന്ന ആ ശലഭം പിന്നീട് ചിറകൊതുക്കി കഴിയുകയായിരുന്നു. ഇപ്പോൾ പൈകോയിൽ നിന്ന് കൂടുതൽ വർണ്ണഭംഗിയോടെ ചിറകുവിടർത്തുകയാണ്..." നാലുവർഷത്തെ ഇടവേളയ്ക്കുശേഷം 1978 ജൂൺ മാസത്തിൽ 'പൈകോ' പ്രസ്സിൽ നിന്ന് പൂമ്പാറ്റയുടെ പുനഃപ്രസിദ്ധീകരണം ആരംഭിച്ചപ്പോൾ ആദ്യലക്കത്തിന്റെ ആമുഖത്തിൽ പ്രസാധകർ കുറിച്ച വാക്കുകളാണിവ. 

പുസ്തക വിപണനത്തിലും അച്ചടിരംഗത്തും കേരളത്തിലെങ്ങും പ്രശസ്തമായിക്കഴിഞ്ഞ പൈ & കമ്പനി (പൂക്കാരൻ മുക്ക്, ജൂ സ്ട്രീറ്റ്, എറണാകുളം: സ്ഥാപിതം-1956) യും അവരുടെ 'പൈകോ' അച്ചടിശാലയും പുസ്തക-മാസികാ വിപണരംഗത്തും അച്ചടിരംഗത്തും തികഞ്ഞ തൊഴിൽ പരിചയം നേടിയിട്ടുള്ള സ്ഥാപനങ്ങളായിരുന്നു. (ഉടമ: എസ്. വാസുദവേ പൈ - എസ്.വി.പൈ) അവർ പുസ്തക-മാസികാ പ്രസാധനത്തിന്റെ രംഗത്തു മാത്രമായിരുന്നു പുതുമുഖമായിരുന്നത്. 1978 ജൂണിൽ, അവരുടെ ആദ്യലക്കത്തിൽ വാഗ്ദാനം ചെയ്തപ്രകാരം 'പൈകോ' ഒരു ലക്കം പോലും മുടക്കം വരാതെ ഒരു വ്യാഴവട്ടക്കാലം 'പൂമ്പാറ്റ' പ്രസിദ്ധീകരിച്ചു. മാസികയായിരുന്ന 'പൂമ്പാറ്റ' ദ്വൈവാരികയാക്കുകയും കൂടാതെ 'പൂമ്പാറ്റ അമർചിത്രകഥ' 'പൈകോ ക്ലാസിക്‌സ്' എന്നിങ്ങനെ രണ്ടു സഹപ്രസിദ്ധീകരണങ്ങൾ കൂടി പ്രസിദ്ധീകരിക്കുകയും ചെയ്തു.

പലതരത്തിലുള്ള ചിത്രകഥകൾ, കാർട്ടൂൺ പരമ്പരകൾ തയ്യാറാക്കി വിവിധ ഭാഷകളിലുള്ള പ്രസിദ്ധീകരണ സ്ഥാപനങ്ങൾക്ക് നല്കുന്ന സ്ഥാപനങ്ങൾ പാശ്ചാത്യരാജ്യങ്ങളിൽ ധാരാളമായി ഉണ്ടായിരുന്നു. ഫാന്റം, മാൻഡ്രേക്ക്, സ്‌പൈഡർ മാൻ തുടങ്ങിയ സാഹസിക കഥകളുടെ ക്രോമിക്‌സ് സ്ട്രിപ്പുകൾ ധാരാളമായി മലയാളത്തിലുള്ള ആനുകാലികങ്ങളിലും വരാറുണ്ട്. കുട്ടികൾക്ക് വിനോദവും വിജ്ഞാനവും പകരുന്ന ഭാരതീയ ഉള്ളടക്കമുള്ള കോമിക്‌സ് സ്ട്രിപ്പുകൾ തയ്യാറാക്കി വിവിധ ഭാഷാ പ്രസിദ്ധീകരണങ്ങൾക്ക് നല്കുന്ന (സിൻഡിക്കേറ്റ് ചെയ്യുന്ന) സ്ഥാപനങ്ങൾ ബോംബെ (ഇന്നത്തെ മുംബൈ)യിൽ ഉണ്ടായി. ഇത്തരത്തിലുള്ള ഇന്ത്യയിലെ ആദ്യ സ്ഥാപനമായിരുന്നു 'രംഗ രേഖ ഫീച്ചർ സിൻഡിക്കേറ്റ്' (സ്ഥാപിതം: 1970) പ്രശസ്ത ബാലസാഹിത്യകാരനും എഡിറ്ററുമായ 'അനന്ത് പൈ' ആയിരുന്നു ഇതിന്റെ ഉടമ. (1924- 2011) മണിപ്പാലിനടുത്തുള്ള കാർക്കലയിൽ ജനനം; 15-ാം വയസ്സു മുതൽ മുംബൈയിൽ, 'രംഗ രേഖ' തയ്യാറാക്കിയിരുന്ന 'കപീഷ്' എന്ന കോമിക്‌സ് സ്ട്രിപ്പിന്റെ മലയാള പ്രസിദ്ധീകരണ അവകാശം പൈകോ 'പൂമ്പാറ്റ' നേടിയിരുന്നു. യഥാർത്ഥത്തിൽ അനന്ത് പൈ 'ടൈംസ് ഓഫ് ഇന്ത്യ'യിൽ ജോലിചെയ്യുന്ന കാലത്ത് പൈകോ ഉടമയായ എസ്.വി. പൈയുമായി ഉണ്ടായ സൗഹൃദമാണ് 'പൂമ്പാറ്റ' പ്രസിദ്ധീകരണത്തിന് 'പൈകോ'യെ പ്രചോദിപ്പിച്ച ഒരു കാര്യം. ('കപീഷി'ന്റെ ഇംഗ്ലീഷ് പ്രസിദ്ധീകരണഅവകാശം നല്കിയിരുന്നത് കാർട്ടൂണിസ്റ്റ് ശങ്കർ സ്ഥാപിച്ച 'ചിൽഡ്രൻസ് വേൾഡി'നായിരുന്നു; അക്കാലത്തെ അതിന്റെ പത്രാധിപർ, ദേശാഭിമാനി രാമകൃഷ്ണപിള്ളയുടെ പൗത്രൻ രാമകൃഷ്ണൻ ആയിരുന്നു.) കപീഷിന്റെ ചിത്രരചന നിർവഹിച്ചിരുന്നത് ഇരിങ്ങാലക്കുടക്കാരനായ മോഹൻദാസും ആയിരുന്നു.

ബോംബെയിൽ നിന്ന് 'ഇൻഡ്യാ ബുക്ക് ഹൗസ്' (കആഒ) എന്ന പ്രസാധകർ ഇംഗ്ലീഷിലും ഹിന്ദിയിലും പ്രസിദ്ധീകരിച്ചിരുന്ന 'അമർ ചിത്രകഥ' കഥയുടെ മലായളം പ്രകാശനാവകാശവും 'പൈകോ' വാങ്ങിയിരുന്നു. 'കപീഷി' (നാലുപേജുള്ള ഒരു എപ്പിസോഡ്) നോടൊപ്പം ഏകദേശം 64 പേജ് വരുന്ന ഒരു 'അമർ ചിത്രകഥ'യുടെ എട്ടുപേജ് വീതം ഖണ്ഡശഃ പ്രസിദ്ധീകരണവും 'പൈകോ പൂമ്പാറ്റ' അതിന്റെ ആദ്യലക്കം മുതൽ പ്രസിദ്ധീകരിച്ചിരുന്നു. 'പൂമ്പാറ്റ അമർ ചിത്രകഥ' എന്ന പേരിൽ പൈകോ തന്നെ ഒരു ദ്വൈവാരിക ആരംഭിച്ചപ്പോഴും മറ്റു ചില ശീർഷകങ്ങളിലുള്ള അമർചിത്രകഥാ കോമിക്‌സ് ഇപ്രകാരം ഖണ്ഡശഃ പ്രസിദ്ധീകരിച്ചിരുന്നു. 

'പൂമ്പാറ്റ'യുടെ പ്രസിദ്ധീകരണ അവകാശം പൈകോ ഏറ്റെടുക്കുന്ന വേളയിൽ മറ്റ് പല ബാലപ്രസിദ്ധീകരണങ്ങളും രംഗത്ത് ഉണ്ടായിരുന്നു. മലയാള മനോരമ ഗ്രൂപ്പിലെ എം.എം. പബ്ലിക്കേഷൻ ('വനിത'യുടെ പ്രസാധകർ) പ്രസിദ്ധീകരിച്ചിരുന്ന 'ബാലരമ'യായിരുന്നു അവയിൽ മുഖ്യമായത്. ജനയുഗത്തിന്റെ 'ബാലയുഗം', ദീപികയുടെ 'കുട്ടികളുടെ ദീപിക', ചെന്നൈയിലെ 'ചന്ദാമാമ' പ്രസിദ്ധീകരണത്തിന്റെ മലയാളം പതിപ്പ്, 'അമ്പിളി അമ്മാവൻ' തുടങ്ങിയവയും സാമാന്യം പ്രചാരമുള്ളവയായിരുന്നു. ശാസ്ത്രബാലമാസികകൾ എന്ന നിലയിൽ 'യുറീക്ക'യും, 'ശാസ്ത്രകേരള'വും 'ബാലശാസ്ത്രം' (ചുവർപത്രം) എന്നിവയും സജീവമായിരുന്നുവെങ്കിലും അവയുടെ വായനാതലം തികച്ചും വ്യത്യസ്തമായിരുന്നു.

സമകാലികമായ എല്ലാ വായനശീലങ്ങളെയും മറികടക്കുന്ന ഒരു വ്യത്യസ്ത അഭിരുചി കൊണ്ടുവരാൻ പൈകോയുടെ 'പൂമ്പാറ്റ'യ്ക്ക് കഴിഞ്ഞു എന്നതാണ് അതിന്റെ അസാധാരണമായ മുന്നേറ്റത്തിന്റെ പ്രധാന കാരണം. മറ്റുള്ളവയെല്ലാം 10-12 വയസ്സിനു മേലെയുള്ള കുട്ടികളെയാണ് മുഖ്യമായും അഭിസംബോധന ചെയ്തതെങ്കിൽ, പൂമ്പാറ്റ അതിനു താഴെയുള്ള ബാലകരുടെ വായനാരുചികൾ കൂടി കണ്ടറിഞ്ഞ് വിഭവങ്ങൾ ഒരുക്കി; അതേസമയം അവയെല്ലാം മുതിർന്നവർക്കൂടി രസിക്കുന്നവയുമായിരുന്നു. വളരെ മികച്ച നിലവാരമുള്ള രൂപകല്പനയോടുകൂടി കോമിക്‌സ് സ്ട്രിപ്പുകൾ മലയാളത്തനിമയോടെ നല്കാൻ കഴിഞ്ഞു എന്നതുതന്നെയാണ് ഉള്ളടക്കത്തിന്റെ പ്രഥമസവിശേഷത. ചിത്രകഥകൾക്കു പുറമെയുളള ഉള്ളടകത്തിലും ദൃശ്യചാരുത പകരുന്ന അവതരണം കൂടിയായപ്പോൾ പൈകോ 'പൂമ്പാറ്റ' ബാലമനസ്സുമായി കൂടുതൽ അടുക്കാനിടവന്നു. (പൈകോ ആണ് 'പൂമ്പാറ്റ' ആദ്യമായി ഓഫ് സെറ്റ് അച്ചടിയിൽ പുറത്തിറക്കുന്നത്) കഥകൾ, പാട്ടുകൾ, വൈജ്ഞാനിക വിഭാഗം, തുടർക്കഥകൾ, മത്സരപംക്തികൾ എന്നിങ്ങനെ വൈവിധ്യമാർന്ന ഉള്ളടക്കം കുട്ടികളുടെ അഭിരുചികൾക്കിണങ്ങുന്നതായിരുന്നു; അതേസമയം മുതിർന്നവർക്കും ഇഷ്ടപ്പെടുന്നവയായിരുന്നു.

പ്രസിദ്ധ സാഹിത്യകൃതികളിൽ നിന്നുള്ള ചില ഖണ്ഡങ്ങൾ കുട്ടികൾക്കനുയോജ്യമായ രീതിയിൽ 'പൂമ്പാറ്റ'യിൽ പ്രസിദ്ധീകരിച്ചിരുന്നു. ഉദാ:വൈക്കം മുഹമ്മദ് ബഷീറിന്റെ ഗ്രന്ഥങ്ങളിൽ നിന്ന് പല ഭാഗങ്ങളും. 

ആദ്യകാലത്ത് തുടർക്കഥകൾ/നോവലുകൾ 'പൂമ്പാറ്റ'യിൽ വന്നിരുന്നില്ല; ചിത്രകഥകളിൽ മാത്രമെ തുടർച്ച ഉണ്ടായിരുന്നുള്ളൂ. പിന്നീട്, നോവലുകൾ ഖണ്ഡശഃ പ്രസിദ്ധീകരിച്ചു തുടങ്ങി. കെ. രാധാകൃഷ്ണൻ രചിച്ചിരുന്ന ('ബാബു' എന്ന പേരിലും ഇദ്ദേഹം ചില നോവലുകൾ എഴുതി) ചരിത്രപശ്ചാത്തലമുള്ള കല്പിതകഥകൾ നോവൽ രൂപം പൂണ്ടവയാണ് ഏറ്റവും സ്വീകാര്യത നേടിയ ഒരു ഇനം. 'മനു പ്രതാപ്' (1980 ഏപ്രിൽ), 'അമർജിത്ത് സിംഗ്' (1980 ഒക്‌ടോബർ), 'തച്ചോളി അമ്പാടി' (1981 ഓഗസ്റ്റ്), 'ഭൂപതിക്കോട്ട' (1982 ഡിസംബർ) തുടങ്ങിയ വയെല്ലാം ഇതിലുൾപ്പെടുന്നു. സുമംഗല, എ.വിജയൻ ധമാന്ത്രികകണ്ണാടി (1979 മേയ്)പ, കെ.വി. രാമനാഥൻ തുടങ്ങിയ പ്രശസ്തരുടെ നോവലുകളും 'പൂമ്പാറ്റ'യിൽ വന്നിട്ടുണ്ട്. കെ.വി. രാമനാഥന്റെ 'അത്ഭുത വാനരന്മാർ' (1984), 'അത്ഭുത നീരാളി' (1988) എന്നീ അതിപ്രശസ്തമായ 'സയൻസ് ഫിക്ഷൻ' സ്പർശമുള്ള ബാലനോവലുകളും 'പൂമ്പാറ്റ' പ്രസിദ്ധീകരിച്ചവയാണ്.

ചരിത്രത്തിലും ഐതിഹ്യങ്ങളിലും സ്ഥിരപ്രതിഷ്ഠനേടിയ ആനകളുടെ കഥപറയുന്ന തുടർപംക്തിയും വളർത്തു നായ്ക്കളുടെ കഥകളും ('സ്‌നേഹത്തിന്റെ കഥകൾ') യുദ്ധരംഗത്തെ വീരനായകന്മാരായ കുതിരകളുടെ കഥകളും ('കടിഞ്ഞാണിനുള്ളിലെ കുതിപ്പുകൾ') വളരെയേറെ വായനാ താല്പര്യമുണർത്തിയ തുടർപംക്തികളായിരുന്നു. 1981 മാർച്ചിൽ ആരംഭിച്ച 'കലുലുവിന്റെ കൗശലങ്ങൾ' എന്ന തുടർപംക്തി, പി.ഏ. വാര്യരുടെ കാലത്ത് വന്നിരുന്ന 'മുയലിന്റെ കൗശലങ്ങളു'ടെ ഒരു തുടർച്ചയാണെന്ന് പറയാമെങ്കിലും ഇതിൽ 'ബ്രേയർ റാബിറ്റ്' പരിഭാഷ തീരെയില്ലായിരുന്നു; തദ്ദേശീയമായ ഒരു തനിമ കണ്ടെത്തുവാൻ 'കലുലു'വിന് കഴിഞ്ഞു. (അതിനും വളരെ വർഷങ്ങൾക്ക് മുമ്പ് പ്രസിദ്ധീകരിച്ച 'കലുലു' എന്ന പേരുള്ള മുയലിന്റെ കഥപറയുന്ന ഒരു പുസ്തകത്തിൽ നിന്നാണ് 'പൂമ്പാറ്റ'യിലേക്ക് ആ പേര് സ്വീകരിച്ചത്.) ഇത് നിർത്തിയപ്പോൾ 'രുക്കുവിന്റെ സാഹസങ്ങൾ' (1983 ഏപ്രിൽ) എന്ന പേരിലും മാൻ മുഖ്യകഥാപാത്രമായി ഒരു കഥാപരമ്പര പ്രസിദ്ധീകരിക്കപ്പെട്ടു. വായന സ്വായത്തമാക്കിയിട്ടില്ലാത്ത ചെറുകുട്ടികളുടെ 'വായനാ'പങ്കാളിത്തത്തിനായി ആരംഭിച്ച പംക്തിയാണ് 'ചൊല്ലിക്കൊടുക്കും കഥകൾ' (ഞലമറ അഹീൗറ ടീേൃ്യ). താളാത്മകമായി വായിക്കാൻ കഴിയുന്നതും ഒരു രസകരമായ കഥാതന്തു ഉള്ളതുമായ കഥകളാണ് ഇതിൽ ഉൾപ്പെടുത്തിയിരുന്നത്; മുതിർന്നവർ ചെറിയ കുട്ടികളെ വായിച്ചുകേൾപ്പിക്കുമ്പോൾ ശ്രവണസുഖം കൂടി കിട്ടുന്നതരം കഥകൾ. ഇത്തരത്തിൽപ്പെട്ട പരമ്പരാഗതമായി മലയാളത്തിനു ലഭിച്ചിട്ടുള്ള ഒരു കഥയിലെ ദീർഘമായ 'ഈ ചോദ്യം' (വായ്ത്താരി) പ്രസിദ്ധമാണ്: കിളി ചൊട്ടനുറുമ്പിനോട്:-"ആഞ്ഞിലിപ്പൊത്തിലെ മുട്ടയെടുത്ത ആശാരിയുടെ ചേമ്പും ചേനയും കുത്താത്ത, വേടന്റെ ഞാണു കരളാത്ത, എലിയെ പിടിക്കാത്ത, പൂച്ചയെ കടിക്കാത്ത, പട്ടിയെ അടിക്കാത്ത, അപ്പൂപ്പന്റെ താടിയിൽ പിടിക്കാത്ത, തീയ്യിനെ കെടുത്താത്ത, വെള്ളത്തെ കലക്കാത്ത, ആനയുടെ തുമ്പികൈയിൽ കടിക്കാമോ ചൊട്ടനുറുമ്പേ?" റീഡ് എലൗഡ് കഥകൾ എല്ലാം തന്നെ തയ്യാറാക്കിയിരുന്നത് കുട്ടികൾക്കായി കവിതയും കഥയും എഴുതിയിരുന്ന സിപ്പി പള്ളിപ്പുറമാണ്.

'പൂമ്പാറ്റ' അതിന്റെ ലക്ഷ്യസ്ഥാനത്ത് ചെന്ന് സ്വീകാര്യത നേടിയതോടെ പൈകോ അതിന്റെ പ്രസിദ്ധീകരണം വിപുലപ്പെടുത്തുവാനാരംഭിച്ചു. മലയാളത്തിൽ ആദ്യമായി ഒരു ബാലപ്രസിദ്ധീകരണം മാസിക എന്ന നിലയിൽ നിന്ന് ദ്വൈവാരികയാകുന്നത് 'പൂമ്പാറ്റ'യാണ്. 1980 ജനുവരി മുതൽ (തുടങ്ങി ഒന്നര വർഷത്തിനുശേഷം) ഈ നേട്ടം കൈവരിച്ചു.

IBH-സിൻഡിക്കേറ്റ് ചെയ്യുന്ന അമർ ചിത്രകഥ തുടക്കം മുതൽ പൈകോ 'പൂമ്പാറ്റ'യിൽ ഖണ്ഡശഃ പ്രസിദ്ധീകരിക്കുന്നുണ്ടെങ്കിലും അതേവർഷം (1980) ഏപ്രിൽ മാസം മുതൽ 'പൂമ്പാറ്റ അമർചിത്രകഥ' എന്ന പേരിൽ മറ്റൊരു ദ്വൈവാരികയായി. (വലിപ്പം 1/8 ഡിമൈ; ഉള്ളടക്കപേജുകൾ 32; ദ്വിവർണ്ണഅച്ചടി) ആദ്യമായി പുറത്തിറങ്ങിയ അമർചിത്രകഥ 'സ്വാമി വിവേകാനന്ദ'ന്റെ ജീവിതകഥയാണ്. ഭാരതചരിത്രത്തിലെയും പുരാണങ്ങളിലെയും മാഹാത്മക്കളെയും വീരനായകന്മാരെയും ചിത്രങ്ങളിലൂടെ അവതരിപ്പിക്കുന്ന ഈ ചിത്രകഥാപരമ്പര വളരെ വേഗം പ്രചാരംനേടി. ഇത് യുവതലമുറയിൽ ചരിത്രപുരാണജ്ഞാനവും അവബോധവും വർദ്ധിപ്പിക്കാൻ ഇടയാക്കി. അമർചിത്രകഥകളെ അടിസ്ഥാനമാക്കി അതിവിപുലമായ ക്വിസ്മത്സരങ്ങളും നടത്തിയിരുന്നു.

1985-ൽ പൈകോയും അമേരിക്കയിലുള്ള പെൻഡുലം പ്രസ്സും തമ്മിലുള്ള പകർപ്പവകാശഉടമ്പടിപ്രകാരം, ലോക ക്ലാസിക് കൃതികളുടെ ചിത്രകഥ രൂപങ്ങളുടെ ഇംഗ്ലീഷിലും ഇന്ത്യൻ ഭാഷകളിലുമുള്ള ഇന്ത്യയിലെ പ്രസിദ്ധീകരണാവകാശം പൈകോയ്ക്ക് ലഭിച്ചു. അതുപ്രകാരം 'പൈകോ ക്ലാസിക്‌സ്' എന്ന ഒരു പ്രതിമാസ ചിത്രകഥാപ്രസിദ്ധീകരണം കൂടി 'പൂമ്പാറ്റ' കുടുംബത്തിൽ ഉണ്ടായി. (1/8 ഡിമൈ വലിപ്പം; 64 പേജുകൾ) ആദ്യമായി ഇറങ്ങിയത് 'മൊബിഡിക്ക്' ആണ്. 50-ൽ പരം ശീർഷകങ്ങൾ ഈ പരമ്പരയിൽ പ്രസിദ്ധീകരിച്ചു; മറ്റു ഭാഷാപതിപ്പുകളും ഇറങ്ങി.

1984-ൽ പൂമ്പാറ്റയുടെ ഒരു തമിഴ് പതിപ്പ് പ്രസിദ്ധീകരിക്കുവാൻ പൈകോ തീരുമാനിച്ചു. 'പൂമ്പാറ്റ' (ചിത്രശലഭം) എന്നതിന്റെ തമിഴ് നാമം 'വണ്ണാത്തിപൂച്ചി' എന്നാകയാൽ കൂടുതൽ ശ്രവണസുഖമുള്ള 'പൂന്തളിർ' എന്ന ശീർഷകമാണ് തമിഴിൽ സ്വീകരിച്ചത്. 'പൂമ്പാറ്റ'യിൽ വന്നിട്ടുള്ള മികച്ച രചനകൾ തമിഴിലേക്ക് പരിഭാഷപ്പെടുത്തി 'പൂന്തളിരി'ൽ ഉൾപ്പെടുത്തി; ഏതാണ്ട് കാൽഭാഗം രചനകൾ തമിഴിൽ നിന്നുതന്നെ സ്വീകരിച്ചു. ചെന്നൈയിലെ റോയ്‌പ്പെട്ടയിൽ ഇതിന്റെ വാണിജ്യആവശ്യങ്ങൾക്കായി ഓഫീസ് തുറന്നു. പക്ഷേ, പ്രതീക്ഷച്ചതുപോലെ ഇത് വ്യാപാരവിജയം നേടിയില്ല. കുട്ടികൾക്കുള്ള ഒരു ഇംഗ്ലീഷ് ശാസ്ത്രമാസിക, 'ടരശഎൗി' ധാരാളം ചിത്രങ്ങളോടെ ആരംഭിച്ചെങ്കിലും അതും ഒരു വർഷത്തിലേറെ നീണ്ടുനിന്നില്ല. 

1978-ൽ പൈകോ 'പൂമ്പാറ്റ'യുടെ പ്രസിദ്ധീകരണം ആരംഭിച്ചപ്പോൾ സർക്കാർ രേഖകളിൽ പത്രാധിപത്യം ഉടമയായ എസ്.വി. പൈയും അസോ. ഏഡിറ്റർ മകളായ കാഞ്ചന വി, പൈയും ആയിരുന്നുവെങ്കിലും യഥാർത്ഥ പത്രാധിപർ എൻ.എം. മോഹനൻ ആയിരുന്നു. പിൽക്കാലത്ത് മോഹനന്റെ സഹായിയായി എം.ജി. ഇന്ദുചൂഡനും ചേർന്നു. മലയാളത്തിലെ ബാലമാസികവിജയത്തിന്റെ സൂത്രധാരൻ എൻ.എം. മോഹനൻ ആണെന്ന് പറയാം. നാലുപതിറ്റാണ്ടുകൾ പിന്നിട്ടിട്ടും അദ്ദേഹം ആവിഷ്‌ക്കരിച്ച ചേരുവകൾ തന്നെയാണ് ഇപ്പോഴും ബാലമാസികകൾ പിൻതുടരുന്നത്. ഇവർ ഇരുവരും മലയാള മനോരമയിലേക്ക് മാറിയപ്പോൾ ആർ. ഗോപാലകൃഷ്ണൻ പൂമ്പാറ്റ പത്രാധിപരായി (1982). ആ വേളയിൽ (1983 മുതൽ) സഹായികളായി വേണു വാര്യത്ത്, ഉദയലാൽ എന്നിവർ ചേർന്നു. 1986-ൽ പൂമ്പാറ്റയുടെ പത്രാധിപസ്ഥാനത്ത് എസ്. ജയപ്രകാശ് ചുമതലയേറ്റു.

വമ്പിച്ച പ്രചാരം സിദ്ധിച്ചെങ്കിലും 'പൈകോ' കമ്പനിയ്ക്കുള്ളിലെ തൊഴിൽപ്രശ്‌നങ്ങളും മറ്റും മൂലം 1988-ൽ പ്രസിദ്ധീകരണം താല്ക്കാലികമായി നിർത്തി. വീണ്ടും പ്രസിദ്ധീകരിച്ചെങ്കിലും തൊഴിൽ സമരത്തെത്തുടർന്ന് പൈകോ പൂമ്പാറ്റയുടെ പ്രസിദ്ധീകരണം 1989കളിൽ എന്നന്നേക്കുമായി അവസാനിപ്പിച്ചു. 

ബാലമാസികകളെ സംബന്ധിച്ചിടത്തോളം ഉള്ളടക്കത്തിന്റെ പാഠഭാഗ (ലേഃ)േത്തോളം തന്നെ പ്രാധാന്യമുള്ളതാണ് അതിന്റെ ചിത്രവും (Illustration) അവയുടെ രൂപകല്പനയും. 1964-ലെ തുടക്കം മുതൽ പൈകോ ഏറ്റെടുക്കും വരെ (1978) 'പൂമ്പാറ്റ'യുടെ അച്ചടി 'ലറ്റർ പ്രസ്സ്' സമ്പ്രദായത്തിലായതുകൊണ്ട് ബ്ലോക്ക് തയ്യാറാക്കി ചേർക്കുന്നതിനും മറ്റും പരിമിതികൾ ഉണ്ടായിരുന്നു. എങ്കിലും വാര്യർ അക്കാര്യത്തിലും ശ്രദ്ധപുലർത്തിയിരുന്നു. 'മുയലിന്റെ കൗശലം' എന്ന തുടർക്കഥയുടെ ശീർഷകത്തിൽ 'മു' വിന്റെ മേൽ ഒരു 'മുയൽ' മുഖം കൂടി ചേർത്തുള്ള ശീർഷകചിത്രം അവിസ്മരണീയമാണ്. ഇക്കാലത്ത് ചിത്രം വരച്ചവരിൽ മുരളി (എം.പി. മുരളീധരൻ നായർ), കെ. മാധവൻനായർ, ബീംജി, പനയ്ക്കൽ, സോമനാഥ് (കാർട്ടൂൺ) തുടങ്ങിയവരാണ്.

പൈകോ 'പൂമ്പാറ്റ' യിൽ ഓഫ്‌സെറ്റ് അച്ചടിയായിരുന്നു. മാസികയിലുടനീളം കറുപ്പിനു പുറമെ മറ്റൊരു വർണ്ണം കൂടി ഉപയോഗിച്ചിരുന്നു. ചിത്രണവും പേജുകളുടെ രൂപകല്പനയും കൂടുതൽ ആകർഷകമായി. സി.എൻ.കരുണാകരൻ, കെ.ജി. വാസു, എ.എൻ.ചന്ദ്രൻ ചൂലിശ്ശേരി എന്നിവരായിരുന്നു ആദ്യകാലത്ത് പൈകോയിലെ ചിത്രകാരന്മാർ. കോമിക്‌സ് വരച്ചിരുന്ന മോഹൻദാസ്, രാംവീർക്കർ തുടങ്ങിയ ബോംബെയിലെ കലാകാരന്മാരുടെ സാന്നിദ്ധ്യവും ഉണ്ടായിരുന്നു. പിന്നീട് വേണുഗോപാൽ കെ. ആർട്ടിസ്റ്റായി വന്നു. ചന്ദ്രൻ, ബാലരമയിലേക്ക് പോയപ്പോൾ വേണുഗോപാലും, വാസുവും ചിത്രീകരണം നടത്തി. വേണുഗോപാലിനു ശേഷം ഷമ്മി ജോൺ ചേർത്തല ചിത്രകാരനായി വന്നു. ജനു, സദാനന്ദൻ, സന്തോഷ്. രഘു, ശശിധരൻ എന്നിവരും പൈകോ പൂമ്പാറ്റയിൽ ചിത്രങ്ങൾ വരച്ചിട്ടുണ്ട്. വേണുഗോപാൽ ബാങ്ക് ഉദ്യോഗസ്ഥനാണ്. ഷമ്മി ജോൺ ഇപ്പോൾ വിദേശത്ത് ജോലി ചെയ്യുന്നു. വാസു അന്തരിച്ചു. ചന്ദ്രൻ ബാലരമയിൽ നിന്നും ബാലഭൂമിയിലേക്ക് മാറി. ബാലഭൂമിയുടെ ചീഫ് ആർട്ടിസ്റ്റായി വിരമിച്ചു. 'പൂമ്പാറ്റ'യിലെ ചിത്രകാരന്മാരിൽ ഏക്കാലത്തെയും മികച്ചയാൾ തീർച്ചയായും ചന്ദ്രൻ തന്നെയാണ്. 

'പൂമ്പാറ്റ'യുടെ പ്രചാരം ഏറ്റവും ഉയരത്തിൽ എത്തിയത് 1980-കളുടെ ആദ്യപകുതിയിലാണ്. അത് ഇന്ത്യയിലെ മറ്റെല്ലാഭാഷകളിലും ഇംഗ്ലീഷിലുമുള്ള ബാലപ്രസിദ്ധീകരണങ്ങളേക്കാൾ പ്രചാരംനേടി. 1983 ജനുവരിയിൽ എൻ.എം. മോഹൻ പൈകോ പൂമ്പാറ്റയുടെ പത്രാധിപസ്ഥാനം ഒഴിയുമ്പോൾ ദ്വൈവാരപ്രചാരം (ഓരോ ലക്കവും) 1,52,000 കോപ്പിയിൽ എത്തിയിരുന്നു. ഇതുതന്നെ അന്ന് ഇന്ത്യയിലെ ഏറ്റവും ഉയർന്ന സംഖ്യയായിരുന്നു; 'പൂമ്പാറ്റ അമർ ചിത്രകഥ' യ്ക്ക് 68,000 കോപ്പിയും. തുടർന്ന് ആർ. ഗോപാലകൃഷ്ണൻ പത്രാധിപരായി ചുമതലയേറ്റപ്പോഴും പ്രചാരത്തിന്റെ സൂചിക മേലോട്ടുതന്നെയായിരുന്നു. 1985 സെപ്റ്റംബർ ആദ്യലക്കമാണ് (1-15) പൂമ്പാറ്റയുടെ ചരിത്രത്തിൽ ഏറ്റവുമധികം വില്പനയുണ്ടായിരുന്ന ലക്കം; (ആ വർഷത്തെ ഓണപ്പതിപ്പായിരുന്നു അത്) 2,75,000 കോപ്പി. ആ വർഷം ഓഗസ്റ്റ് 25ന് ഇറങ്ങിയ 'പൂമ്പാറ്റ അമർ ചിത്രകഥ' 92,000 കോപ്പിയാണ് വിറ്റത്. 

പൈകോ പ്രസിദ്ധീകരണം നിർത്തിയപ്പോൾ 'മനോരാജ്യം' പ്രസിദ്ധീകരണസ്ഥാപനം 'പൂമ്പാറ്റ'യുടെ പ്രസിദ്ധീകരണഅവകാശം 1992ൽ ഏറ്റെടുത്തു. 'പൂമ്പാറ്റ' പ്രസിദ്ധീകരണ സ്ഥാനം ആദ്യം 'കോട്ടയ'ത്തേക്ക് മാറ്റി. (പിന്നീട് എഡിറ്റോറിയൽ ഓഫീസ് മാത്രം 'എറണാകുള'വുമായി) മനോരാജ്യത്തിനു കീഴിൽ മാറ്റങ്ങൾ സംഭവിച്ചു. ഉള്ളടക്കത്തിന്റെ നിലവാരതാഴ്ചയും സിൻഡിക്കേറ്റഡ് ചിത്രക്കഥകൾ പലതും ലഭിക്കാതായതും ഇതര പ്രസിദ്ധീകരണങ്ങളുടെ മത്സരവും നിമിത്തം 'മനോരാജ്യ'ത്തിന് 'പൂമ്പാറ്റ'യുടെ പ്രചാരം പഴയനിലയുടെ അടുത്തെത്തിക്കുവാൻപോലും കഴിഞ്ഞില്ല. 'മനോരാജ്യം' ഗ്രൂപ്പിന്റെ ഉടമയായിരുന്ന ആർ. വെങ്കിട്ടരാമൻ പ്രസാധകനായിരുന്നു; പത്രാധിപർമാർ ആദ്യം പ്രദീപ് മേനോനും പിന്നീട് എസ്. ജയപ്രകാശും വേണു വാരിയത്തും ആയിരുന്നു. 2002-ൽ 'മനോരാജ്യം'ത്തോടൊപ്പം 'പൂമ്പാറ്റ'യുടെയും പ്രസിദ്ധീകരണം നിലച്ചു.

'മനോരാജ്യം' പബ്ലിക്കേഷൻ 'പൂമ്പാറ്റ'യുടെ പ്രസിദ്ധീകരണം നിർത്തിയപ്പോൾ അത് ഏറ്റെടുക്കുവാൻ തൃശൂർ അളഗപ്പനഗർ ആസ്ഥാനമായുള്ള 'സൂര്യപ്രഭ' പബ്ലിക്കേഷൻ മുന്നോട്ടുവരികയും 2002 മുതൽ 2008 വരെ ദ്വൈവാരിക ആയിത്തന്നെ 'പൂമ്പാറ്റ' പ്രസിദ്ധീകരിക്കുകയും ചെയ്തു. മുൻകാലത്തു പൂമ്പാറ്റയുടെ പത്രാധിപസമിതി അംഗമായിരുന്ന കൃഷ്ണവാര്യർ എഡിറ്ററായും എം.എസ്. സജീവ് പ്രിന്ററും പബ്ലിഷറുമായാണ് 'സൂര്യപ്രഭ'യുടെ പ്രസിദ്ധീകരണം നടന്നത്. 2008-ൽ പ്രസിദ്ധീകരണം നിലച്ചെങ്കിലും അതിന്റെ പ്രസിദ്ധീകരണഅവകാശം ഇപ്പോഴും 'സൂര്യപ്രഭ' യിൽതന്നെ നിക്ഷിപ്തമാണ്. 

1964-2008 വരെ, ഇടയ്ക്ക് ചില ഇടവേളകൾ ഉണ്ടായിരുന്നെങ്കിലും, കേരളത്തിൽ നിലനിന്ന ഒരു ബാലപ്രസിദ്ധീകരണം എന്ന നിലയിലുള്ള പ്രാധാന്യം 'പൂമ്പാറ്റ'യ്ക്ക് അവകാശപ്പെടാവുന്നതാണ്; മാത്രമല്ല ഇതു ദിനപ്പത്രംപോലെ മറ്റു മുഖ്യധാരപ്രസിദ്ധീകരണങ്ങളുടെ തണലുള്ള വൻകിട കോർപ്പറേറ്റ് സ്ഥാപനങ്ങളുടെ പിൻതുണയില്ലാതെ നിലനിന്ന ഒന്നാണെന്ന കാര്യവും പരിഗണിക്കേണ്ടതാണ്. മലയാളത്തിലെ ബാലകരുടെ വായനാഅഭിരുചികളെ ഏതാനും പതിറ്റാണ്ടുകൾ സ്വാധീനിച്ച, ഇപ്പോഴും തകർക്കാൻ കഴിയാത്ത ഒരു ബാലമാസികാചേരുവ സൃഷ്ടിച്ച, ഒന്ന് എന്ന നിലയിൽ പൂമ്പാറ്റയുടെ പ്രാധാന്യം ചരിത്രത്തിന്റെ ഭാഗമായിക്കഴിഞ്ഞു.


</doc>
<doc id="231438" url="https://ml.wikipedia.org/wiki?curid=231438" title="എഡ്വേർഡ് തോൺഡൈക്">
എഡ്വേർഡ് തോൺഡൈക്

അമേരിക്കൻ മനഃശാസ്ത്രജ്ഞനായിരുന്നു എഡ്വേർഡ് തോൺഡൈക്. 1874 ഓഗസ്റ്റ് 31-ന് മസാച്യുസെറ്റ്സിലെ വില്യംസ്ബർഗിൽ ജനിച്ചു.

കണക്റ്റികട്ടിലെ വെസ്ലെയൻ, ഹാർവാഡ്, കൊളംബിയ എന്നിവിടങ്ങളിലായി വിദ്യാഭ്യാസം പൂർത്തിയാക്കി. 1898-99 കാലയളവിൽ ഇദ്ദേഹം ക്ലീവ്ലൻഡിലെ വെസ്റ്റേൺ റിസർവ് സർവ്വകലാശാലയിൽ സേവനമനുഷ്ഠിച്ചു. 1899 മുതൽ 1940 വരെ കൊളംബിയ സർവകലാശാലയിലെ ടീച്ചേഴ്സ് കോളജുമായി ബന്ധപ്പെട്ടു പ്രവർത്തിച്ചു.
വിദ്യാഭ്യാസ മനഃശാസ്ത്രത്തിന് ഇദ്ദേഹം നൽകിയ സംഭാവനകൾ നിരവധിയാണ്. മൃഗങ്ങളിൽ, പ്രത്യേകിച്ച് പൂച്ചകളിൽ നടത്തിയ ഗവേഷണത്തിൽനിന്ന് "ശ്രമ-പുനഃശ്രമപഠന സിദ്ധാന്തം" (Trial and Error Learning Theory) അവതരിപ്പിച്ചു. ശ്രമ-പുനഃശ്രമങ്ങളിലൂടെയാണ് പഠനം നടക്കുന്നത് എന്ന് ഇദ്ദേഹം വാദിക്കുന്നു. ഉദ്ദേശിച്ച ഫലം നൽകുന്ന പ്രതികരണങ്ങൾ മാത്രം സ്വായത്തമാക്കപ്പെടുന്നു; മറ്റുള്ളവ സ്വായത്തമാക്കപ്പെടുന്നില്ല. തോൺഡൈക്കിന്റെ മനഃശാസ്ത്രവീക്ഷണങ്ങൾ ചോദന-പ്രതികരണ മനഃശാസ്ത്രം (Stimulus-response Psychology) അഥവാ സംബന്ധവാദം (Connection) എന്ന പേരിലാണ് അറിയപ്പെടുന്നത്. മാനസിക കഴിവുകളും വിദ്യാഭ്യാസപരമായ നേട്ടങ്ങളും മാപനം ചെയ്യുന്നതിലും ഇദ്ദേഹം ശ്രദ്ധ പതിപ്പിച്ചിരുന്നു.
എന്നിവയാണ് പ്രധാന കൃതികൾ.

1949 ഓഗസ്റ്റ് 9-ന് ന്യൂയോർക്കിലെ മോൺട്രോസിൽ ഇദ്ദേഹം നിര്യാതനായി.



</doc>
<doc id="231445" url="https://ml.wikipedia.org/wiki?curid=231445" title="നുകം">
നുകം

ഉരുക്കളെ(കാള/പോത്ത്) പരസ്പരം ബന്ധിക്കാൻ അവയുടെ കഴുത്തിൽ വെച്ച് കെട്ടുന്ന മരത്തിന്റെ ഉപകരണമാണ് നുകം അല്ലെങ്കിൽ മേക്കാൽ (ഇംഗ്ലീഷ്: Yoke). 

നുകത്തിൽ കലപ്പ (കരി) വെച്ചുകെട്ടി സ്ഥലം ഉഴുതു കൃഷിയോഗ്യമാക്കാറുണ്ട്.


</doc>
<doc id="231450" url="https://ml.wikipedia.org/wiki?curid=231450" title="ബേപ്യൗസോറസ്">
ബേപ്യൗസോറസ്

ദിനോസറുകളിൽ തന്നെ വളരെ ഏറെ ചർച്ച ചെയ്യപെടുകയും, നിരവധി സംവാദങ്ങൾ നടക്കയും ചെയ്യുന്ന തേരിസിനോസോർ കുടുംബത്തിൽ പെട്ട ഒരു ദിനോസർ ആണ്. തുടക്ക ക്രിറ്റേഷ്യസ് കാലത്ത് ചൈനയിൽ ജീവിച്ചിരുന്ന ഇവയെ തെറാപ്പോഡ ആണ്. സാധാരണ തെറാപ്പോഡകളെ അപേക്ഷിച്ച് സസ്യഭോജികൾ ആയിരുന്നു ഇവ എന്നതാണ് ഇവയുടെ സവിശേഷത. തേരിസിനോസോർ കുടുംബത്തിലെ തന്നെ ഏറ്റവും പഴയ വിഭാഗത്തിൽ ആണ് ഇവ പെടുക .

ഏകദേശം 7.3 അടി പൊക്കം ആണ്. പല്ലുകൾ ഇല്ലാതെ കൊക്ക് ആയിരുന്നു ഇവയ്ക്ക് , എന്നാൽ വായയുടെ ഉള്ളിൽ ചവച്ച് അരയ്ക്കാൻ പാകത്തിൽ ഉള്ള പല്ലുകൾ ഉണ്ടായിരുന്നു. ചില വികസിത ഇനം തേരിസിനോസോർ ദിനോസരുകൾക്ക് നാല് പ്രവർത്തനക്ഷമംമായ വിരലുകൾ ഉണ്ടെകില്ലും, ഇവയ്ക്ക് മൂന്നെണ്ണം മാത്രമേ ഉണ്ടായിരുന്നുള്ളു. മറ്റ് തേരിസിനോസോർകളെ അപേക്ഷിച്ച് വലിയ തല ആയിരുന്നു ഇവയ്ക്ക്.


</doc>
<doc id="231454" url="https://ml.wikipedia.org/wiki?curid=231454" title="ടേപ്പ് റെക്കോർഡർ">
ടേപ്പ് റെക്കോർഡർ

ഗ്രാമഫോണുകളുടെ പിൻഗാമിയായി ശബ്ദലേഖനത്തിനും അതിന്റെ പുനരാവിഷ്കരണത്തിനുമായി കണ്ടുപിടിക്കപ്പെട്ട് ദീർഘകാലം സംഗീതലോകം കയ്യടക്കി നിന്നിരുന്ന ഉപകരണമാണ് ടേപ്പ് റെക്കോർഡർ. കാന്തികവസ്തുക്കൾ ലേപനം ചെയ്ത ഒരു വീതി കുറഞ്ഞ പ്ലാസ്റ്റിക് നാടയിൽ ശബ്ദവീചികളെ കാന്തികമേഖലകളാക്കി ആലേഖനം ചെയ്യുകയും അവയിൽ നിന്ന് ആവശ്യാനുസരണം പുനർശ്രവണം സാദ്ധ്യമാക്കുകയും ചെയ്തിരുന്ന ഉപകരണമാണ് ഇത്.

ശബ്ദവീചികൾ വൈദ്യുതതരംഗങ്ങളാക്കി മാറ്റി ടേപ്പ് റെക്കൊർഡറിന്റെ ഹെഡ്ഡിലെത്തിക്കുന്നു. അവിടെ വൈദ്യുതവീചികളുടെ ശക്തിക്കനുസരിച്ച് മാറിക്കൊണ്ടിരിക്കുന്ന ഒരു കാന്തികമണ്ഡലം കാന്തിക നാടയിലെ കാന്തികവസ്തുക്കളെ തദനുസൃതമായി വിന്യസിക്കുന്നു. ഈ ടേപ്പ് വീണ്ടും ഹെഡ്ഡിലൂടെ കടത്തിവിട്ട് ടേപ്പിലെ കാന്തികവിന്യാസത്തിന്നനുസരിച്ചുള്ള വൈദ്യുതവീചികൾ പുന:സൃഷ്ടിക്കുകയും അവയെ തിരികെ ശബ്ദവീചികളാക്കി മാറ്റുകയും ചെയ്യുന്നു.

<references>


</doc>
<doc id="231456" url="https://ml.wikipedia.org/wiki?curid=231456" title="കാർത്യായനി">
കാർത്യായനി

ദുർഗ്ഗയുടെ ഒൻപത് രൂപങ്ങളിൽ ആറാമത്തേതാണ് കാർത്യായനി. അമരകോശത്തിൽ ആദിപരാശക്തിയുടെ അവതാരമായ ശ്രീപാർവതിയുടെ പര്യായങ്ങളിൽ രണ്ടാമത്തെതായാണ് കാർത്യായനി ദേവിയെ വർണ്ണിക്കുന്നത് (ഉമാ കാർത്യായനീ ഗൗരി കാളി ഹേമവതി ഈശ്വരി). ദേവീമാഹാത്മ്യത്തിൽ സൗമ്യസുന്ദരാകാരമുള്ള ഭുവനേശ്വരിയായി കാർത്യായനിയെ വർണ്ണിക്കുന്നുണ്ട്. 

കൃഷ്ണ യജുർവേദത്തിലെ തൈത്തിരീയ ആരണ്യകത്തിലാണ് കാർത്യായനിയെകുറിച്ച് ഒരു പരാമർശമുള്ളത്. സ്കന്ദ പുരാണത്തിൽ പറയുന്നതെന്തെന്നാൽ: മഹിഷാസുരനെ വധിക്കുന്നതിനായി ദേവന്മാരുടെ കോപത്തിൽനിന്നാണ് ദേവി ജന്മമെടുത്തത് എന്നാണ്. സിംഹമാണ് കാർത്യായനി ദേവിയുടെ വാഹനം. നാലുകൈകളുള്ള ദേവി ഖഡ്ഗവും പദ്മവും കൈകളിലേന്തിയിരിക്കുന്നു. കേരളത്തിൽ ആലപ്പുഴ ജില്ലയിലെ ചേർത്തലയിൽ ഉള്ള കാർത്യായനി ക്ഷേത്രം പ്രധാനമാണ്. കോട്ടയം കുമാരനെല്ലൂർ ഭഗവതീ ക്ഷേത്രവും മറ്റൊരു പ്രമുഖ കാർത്യായനി ക്ഷേത്രമാണ്. 

കതൻ എന്നു പേരായ ഒരു മഹാ ഋഷി ഉണ്ടായിരുന്നു. അദ്ദേഹത്തിന്റെ പുത്രനായിരുന്നു കാത്യൻ. എന്നാൽ അദ്ദേഹത്തിന് പുത്രിമാരൊന്നും തന്നെയുണ്ടായിരുന്നില്ല. തന്റെ വംശപരമ്പരയിൽ ഏറ്റവും പ്രസസ്തനായിരുന്നു അദ്ദേഹം. ഒരിക്കൽ ദേവി പരാശക്തിയുടെ അനുഗ്രഹത്തിനായ് കതൻ കഠിനതപമനുഷ്ഠിക്കാൻ ആരംഭിച്ചു. മഹാമായ തന്റെ മകളായ് പിറക്കണം എന്നയിരുന്നു അദ്ദേഹത്തിന്റെ അഭിലാഷം. കാത്യന്റെ പ്രാർത്ഥനയിൽ സംപ്രീതയായ ഭഗവതി താൻ കാത്യന്റെ പുത്രിയായ് പിറക്കും എന്ന് അനുഗ്രഹിച്ചു. കാത്യന്റെ പുത്രിയായതിനാൽ ആദിശക്തിക്ക് കാർത്യായനി എന്ന നാമം ലഭിച്ചു.

നവരാത്രിയിലെ ആറാം നാൾ ദേവി ദുർഗ്ഗയെ കാർത്യായനി രൂപത്തിൽ ആരാധിക്കുന്നത് വളരെ പ്രാധാന്യമർഹിക്കുന്നു. ഭക്തർ ദേവിക്ക് കാണിക്കവെയ്ക്കുകയും ചെയ്യുന്നു. ചുവപ്പ്, വെളുപ്പ് എന്നീ നിറങ്ങളിലുള്ള വസ്ത്രങ്ങളാണ് ഈ ദിവസം ധരിക്കാൻ അനുയോജ്യം.

ഗോകുലത്തിലെ ഗോപികമാർ ശ്രീകൃഷ്ണനെ പതിയായ് ലഭിക്കാൻ വേണ്ടി മാർഗ്ഗശീർഷമാസത്തിൽ(ശൈത്യകാലത്തിന്റെ ആരംഭം) കാർത്യായനീ വ്രതം അനുഷ്ഠിച്ചിരുന്നതായി വിശ്വസിക്കുന്നു. മിതമായ ഭക്ഷണക്രമവും ഈ നാളുകളിൽ അവർ പാലിച്ചിരുന്നു. അതിവെളുപ്പിനേ എഴുന്നേറ്റ് യമുനാനദിയിൽ സ്നാനം നടത്തിയതിനുശേഷം നദിക്കരയിൽ മണ്ണിൽ തീർത്ത ദേവിയുടെ ഒരു ശില്പമുണ്ടാക്കിയാണ് ആരാധനനടത്തിയിരുന്നത്. ചന്ദനച്ചാർ, ദീപം, പുഷ്പമാല, അടക്ക, പഴങ്ങൾ എന്നിവയെല്ലാം ആരാധനയ്ക്കായി ഉപയോഗിച്ചിരുന്നു ഈ അനുഷ്ഠാനത്തിനെ പിൻപറ്റിയാണു് പ്രാചീന തമിഴ് വൈഷ്ണവഭക്തിസാഹിത്യത്തിലൂടെ പ്രസിദ്ധമായ ആണ്ടാൾ രചിച്ച തിരുപ്പാവൈ ഗീതങ്ങളിൽ വിവരിക്കുന്ന പാവൈ നോയ്മ്പുകൾ അന്നത്തെ തമിഴ് കന്യകമാർ ആചരിച്ചിരുന്നതു്.

ദിവസവും ദേഹശുദ്ധിവരുത്തി ഈ മന്ത്രം 108 തവണ ജപിച്ചാൽ വിവാഹം വൈകുന്നതിൽ നിന്നും മോചനം ലഭിക്കും എന്നാണ് വിശ്വാസം.



</doc>
<doc id="231457" url="https://ml.wikipedia.org/wiki?curid=231457" title="ഇരുവഞ്ഞിപ്പുഴ">
ഇരുവഞ്ഞിപ്പുഴ

ചാലിയാറിന്റെ പ്രധാന പോഷക നദികളിൽ ഒന്നായ ഇരുവഴിഞ്ഞിപ്പുഴ കോഴിക്കോട് ജില്ലയുടെ കിഴക്കൻ മലയോര ഗ്രാമങ്ങങ്ങളിലൂടെ ഒഴുകി ചാലിയാറിൽ ചേരുന്നു. മുൻകാലങ്ങളിൽ ഇരുവഞ്ഞിപ്പുഴ എന്നായിരുന്നു ഈ നദി വിളിക്കപ്പെട്ടിരുന്നത്. കാലപ്രവാഹത്തിൽ പേരിനും രൂപമാറ്റം സംഭവിച്ചു. വെള്ളരിമലയിൽ നിന്നുമാണ് പുഴയുടെ ആരംഭം. ഇരുവഞ്ഞിയുടെ പാതയോരത്തെ പ്രധാന ജനവാസ കേന്ദ്രവും അങ്ങാടിയുമാണ് മുക്കം.

ആനക്കാംപൊയിൽ,തിരുവമ്പാടി,മുക്കം,കൊടിയത്തൂർ,ചേന്നമംഗലൂർ,ചെറുവാടി എന്നീ ഗ്രാമങ്ങൾ ഇരുവഞ്ഞിപ്പുഴയുടെ തീരത്താണ് സ്ഥിതിചെയ്യുന്നത്.

മണൽ ഖനനം ഈ പുഴയ്ക്ക് നാശമുണ്ടാക്കുന്നുണ്ട് എന്നാരോപണമുണ്ട് . പുഴ ചുരുങ്ങുന്ന രീതിയിലുള്ള വയൽ നികത്തലും, തീരത്തെ മാലിന്യനിക്ഷേപവും പുഴയ്ക്ക് ഭീഷണിയാകുന്നുണ്ട്. ചാലിയാർ പുഴയിലെ കവണക്കല്ലിലുള്ള റെഗുലേറ്റർ കം ബ്രിഡ്ജിനെ സംബന്ധിച്ച് അനുകൂലവും പ്രതികൂലവുമായ വാദങ്ങൾ ഉണ്ടാകുന്നുണ്ട്.

ചെറുവാടിക്കടുത്ത് കൂളിമാട് എന്നസ്ഥലത്താണ് ഇരുവഴിഞ്ഞിപ്പുഴ ചാലിയാറിൽ വന്നുചേരുന്നത്. ചാലിപ്പുഴയാണ് ഇരുവഞ്ഞിപ്പുഴയുടെ പോഷകനദി. തിരുവമ്പാടി നഗരത്തിനു ഏകദേശം മൂന്നു കിലോമീറ്റർ വടക്കുഭാഗത്തായി ചാലിപ്പുഴ ഇരുവഞ്ഞിപ്പുഴയുമായി ചേരുന്നു.മറ്റു കൈവഴികളാണ് മുത്തപ്പൻപുഴ, ഉളിങ്ങാപ്പുഴ, കാറമൂല പുഴ എന്നിവ. പ്രശസ്തമായ തുഷാരഗിരി വെള്ളച്ചാട്ടംചാലിപ്പുഴയിലാണ്.

ആനക്കാംപൊയിൽ, തിരുവമ്പാടി, മുക്കം, കൊടിയത്തൂർ, ചേന്നമംഗലൂർ, ചെറുവാടി എന്നീ ഗ്രാമങ്ങൾ ഇരുവഞ്ഞിപ്പുഴയുടെ തീരത്താണ് സ്ഥിതിചെയ്യുന്നത്.

വേലിയേറ്റസമയത്ത് ചാലിയാറിൽ നിന്ന് ഇരുവഴിഞ്ഞിപ്പുഴയിലേയ്ക്ക് വെള്ളം കയറാറുണ്ട്. ചാലിയാറിനോടടുത്ത ഭാഗത്ത് ഈ സമയത്ത് ഒഴുക്കിന്റെ ദിശയും മാറും. മഴക്കാലത്ത് പുഴ കരകവിഞ്ഞൊഴുകി ചേന്ദമംഗല്ലൂർ പ്രദേശത്ത് വെള്ളപ്പൊക്കമുണ്ടാവുക സാധാരണമായിരുന്നു. 2012-ൽ ഉരുൾപൊട്ടലിനെത്തുടർന്നും ഇവിടെ വെ‌ള്ളപ്പൊക്കമുണ്ടായിരുന്നു



</doc>
<doc id="231458" url="https://ml.wikipedia.org/wiki?curid=231458" title="മേത്തൻ മണി">
മേത്തൻ മണി

തിരുവനന്തപുരത്ത് പത്മനാഭസ്വാമി ക്ഷേത്രത്തിനു മുൻഭാഗത്തുള്ള പുത്തൻമാളിക കൊട്ടാര സമുച്ചയത്തിന്റെ ഭാഗമായി സ്ഥാപിച്ചിട്ടുള്ള നാഴികമണിയാണ് മേത്തൻമണി.

1840ൽ അന്നത്തെ രാജാവായിരുന്ന സ്വാതി തിരുനാളിന്റെ ഭരണകാലത്ത് തിരുവനന്തപുരം വാനനിരീക്ഷണകേന്ദ്രത്തിന്റെ സ്ഥാപക ഡയറക്ടർ ആയിരുന്ന ജോൺ കാൽഡിക്കോട്ട് മദിരാശിയിലെ ചിന്നപട്ടണത്തു നിന്നും രണ്ടു വലിയ നാഴിക മണികൾ വാങ്ങി. അതിലൊന്ന് അന്നത്തെ തിരുവിതാംകൂറിന്റെ ആസ്ഥാനമായിരുന്ന പത്മനാഭപുരം കൊട്ടാരത്തിലും (തമിഴ്‌നാട്ടിലെ തക്കലയ്ക്കടുത്തു) മറ്റൊന്ന് തിരുവനന്തപുരത്ത് പത്മനാഭ ക്ഷേത്രത്തിലും സ്ഥാപിച്ചു. പദ്മതീർത്ഥത്തിന് തെക്ക് ഭാഗത്തെ നെടുനീളത്തിലുള്ള ഇരുനില മാളികയാണ് കരുവേലപ്പുര എന്ന പഴയ സെക്രട്ടറിയേറ്റ്. അതിലാണ് സ്വാതി തിരുനാളിന്റെ കാലത്ത് സ്ഥാപിച്ച മേത്തൻമണി. ടിപ്പു സുൽത്താന്റെ ആക്രമണത്തെ തിരുവിതാംകൂർ ചെറുത്തുനിന്നതിനെ പ്രതീകവത്കരിച്ചാണ് മേത്തൻ മണി സ്ഥാപിക്കപ്പെട്ടതെന്ന് വിശ്വസിക്കപ്പെടുന്നു.

മേത്തൻ മണിയിൽ ഡയലിന്റെ തൊട്ടു മുകളിലായി മഹാഗണിത്തടിയിൽ പണിക്കഴിപ്പിച്ച, ഓരോ മണിക്കൂറിലും വായ്‌ തുറക്കുന്ന ഒരു താടിക്കാരന്റെ രൂപവും (മേത്തൻ) അയാളുടെ മുഖത്തേക്ക് ഇരു വശത്തു നിന്നും ആഞ്ഞിടിക്കുന്ന രണ്ടു മുട്ടനാടുകളും ആണ് ഉള്ളത്. മണിശബ്ദം മുഴങ്ങുമ്പോൾ ആട്ടിൻ കുട്ടികൾ താടിക്കാരന്റെ മുഖത്ത് പരസ്പരം മുട്ടുന്നു.



</doc>
<doc id="231466" url="https://ml.wikipedia.org/wiki?curid=231466" title="ഭൗമശാസ്ത്രപഠനകേന്ദ്രം">
ഭൗമശാസ്ത്രപഠനകേന്ദ്രം

ഭൂമിയുമായി ബന്ധപ്പെട്ട ശാസ്ത്രീയ പ്രശ്നങ്ങൾ സമഗ്രതയോടെ പഠിക്കാൻ കേരളസർക്കാർ 1978ൽ തിരുവനന്തപുരത്തു്സ്ഥാപിച്ച ഗവേഷണസ്ഥാപനമാണ് ഭൗമ ശാസ്ത്ര പഠനകേന്ദ്രം (Centre for Earth Science Studies). സി. അച്ചുതമേനോൻ മുഖ്യമന്ത്രിയായിരുന്ന കാലത്തു് രൂപപ്പെടുത്തിയ ശാസ്ത്രസാങ്കേതിക പോളിസിയുടെ ഭാഗമായി തുടങ്ങിയ പല ഗവേഷണസ്ഥാപനങ്ങളിൽ ഒന്നാണിത്. തൃശൂരിൽ പീച്ചിയിലുള്ള കേരള വനം ഗവേഷണസ്ഥാപനം (Kerala Forest Research Institute), കോഴിക്കോടുള്ള ജലവിഭവ വികസന വിനിയോഗ കേന്ദ്രം (Centre for Water Resources Development and management), തിരുവനന്തപുരത്തു് പാലോടുള്ള ട്രോപ്പിക്കൽ ബൊട്ടാനിക്കൽ ഗാർഡൻ ആൻഡ് റിസർച്ച് ഇൻസ്റ്റിറ്റ്യൂട്ട് (Tropical Botanical Garden and Research Institute) എന്നിവയാണു് മറ്റുള്ളവ. ജിയോളജിക്കൽ സർവ്വേയുടെ ഡയറക്‌ടർ ജനറലായി വിരമിച്ച പ്രൊഫ. സി. കരുണാകരന്റെ നേതൃത്വത്തിലാണു് ഇതു് സ്ഥാപിക്കപ്പെട്ടതു്. ആകാശം, കടൽ, കര, ഭൗമ വിഭവങ്ങൾ, രാസപ്രക്രിയകൾ തുടങ്ങിയവ പഠിക്കാൻ പ്രത്യേക വിഭാഗങ്ങൾ ഈ സ്ഥാപനത്തിലുണ്ട്. കേരളസർക്കാരിന്റെ ശാസ്ത്രസാങ്കേതിക പരിസ്ഥിതി കൗൺസിലിന്റെ കീഴിൽ ഇപ്പോൾ പ്രവർത്തിച്ചുവരുന്നു. ഭൗമശാസ്ത്രപഠനകേന്ദ്രം (സെസ്സ്) ഏറ്റെടുക്കുന്ന കാര്യം കേന്ദ്രഭൗമശാസ്ത്രമന്ത്രാലയം ആലോചിക്കുന്നതായി കേന്ദ്ര മന്ത്രി അശ്വിനികുമാർ ലോക്സ‌ഭയിൽ വെളിപ്പെടുത്തിയിരുന്നു. 



</doc>
<doc id="231469" url="https://ml.wikipedia.org/wiki?curid=231469" title="അലക്സാണ്ടർ ഒപാരിൻ">
അലക്സാണ്ടർ ഒപാരിൻ

ജീവന്റെ ഉത്ഭവത്തെക്കുറിച്ചുള്ള സിദ്ധാന്തത്തിനുള്ള തന്റെ സംഭാവനകൾക്കു് അറിയപ്പെട്ട സോവിയറ്റ് ബയോക്കെമിസ്റ്റായിരുന്നു (ജൈവരസതന്ത്രജ്ഞൻ)അലക്സാണ്ടർ ഒപാരിൻ (1894--1980) . അദ്ദേഹത്തിന്റെ "ജീന്റെ ഉത്ഭവം" (The Origin of Life) എന്ന ഗ്രന്ഥം പ്രശസ്തമാണു്. ചെടികളുടെ കോശങ്ങളിലെ രാസപ്രക്രിയകളെക്കുറിച്ചുള്ള അദ്ദേഹത്തിന്റെ പഠനങ്ങളും മറ്റും അദ്ദൈഹത്തിന്റെ പ്രശസ്തിയ്ക്കു് തിളക്കം കൂട്ടി. സോവിയറ്റ് യൂണിയനിലെ വ്യാവസായിക ജൈവരസതന്ത്രത്തിന്റെ സ്ഥാപകൻ എന്നുതന്നെ അദ്ദേഹത്തെപ്പറ്റി പറയാവുന്നതാണു്.

1917ൽ മോസ്ക്കോ സർവ്വകലാശാലയിൽനിന്നു് ബിരുദമെടുത്ത അലക്സാണ്ടർ 1927ൽ അവിടെത്തന്നെ ബയോക്കെമിസ്ട്രിയിൽ പ്രൊഫസറായി. ചെടികളിലെ എൻസൈമുകളെക്കുറിച്ചായിരുന്നു (enzymes) അദ്ദേഹത്തിന്റെ ആദ്യകാല പ്രബന്ധങ്ങൾ. ആദ്യം രാസപ്രക്രിയകളിലൂടെയും പിന്നീടു് ജൈവപ്രക്രിയകളിലൂടെയും ജീവൻ ഉരുത്തിരിയുന്ന രീതിയെക്കുറിച്ചുള്ള തന്റെ സിദ്ധാന്തം 1924ലാണു് ഒപ്പാരിൻ ആദ്യമായി പ്രസിദ്ധീകരിക്കുന്നതു്. 1935ൽ അലക്സി ബാഖ് (Alexey Bakh) എന്ന ശാസ്ത്രജ്ഞനുമായിച്ചേർന്നു് അദ്ദേഹം സോവിയറ്റ് ശാസ്ത്ര അക്കാദമിയുടെ (USSR Academy of Sciences) ബയോക്കെമിസ്ട്രി ഇൻസ്റ്റിറ്റ്യൂട്ട് \eng{(Biochemistry Institute) സ്ഥാപിച്ചു. 1946ൽ ഒപ്പാരിൻ സോവിയറ്റ് ശാസ്ത്ര അക്കാദമിയുടെ പൂർണ്ണ അംഗമായിത്തീർന്നു.

1970ൽ ജീവന്റെ ഉത്ഭവം പഠിക്കാനുള്ള സാർവ്വദേശീയ സമിതിയുടെ (International Society for the Study of the Origins of Life) പ്രസിഡന്റായി ഒപ്പാരിൻ തിരഞ്ഞെടുക്കപ്പെട്ടു. അദ്ദേഹത്തിനു് 1969ൽ സോഷ്യലിസ്റ്റ് അദ്ധ്വാനത്തിന്റെ നായകൻ (Hero of Socialist Labour) എന്ന പദവി ലഭിച്ചു. 1974ൽ അദ്ദേഹത്തിനു് ലെനിൽ സമ്മാനം ലഭിച്ചു, 1979ൽ ലൊമൊണൊസോവ് സ്വർണ്ണമെഡലും (Lomonosov Gold Medal).


</doc>
<doc id="231474" url="https://ml.wikipedia.org/wiki?curid=231474" title="ജെ.ബി.എസ്. ഹാൽഡേൻ">
ജെ.ബി.എസ്. ഹാൽഡേൻ

ഒരു ബ്രിട്ടിഷ് പരിണാമജൈവശാസ്ത്രജ്ഞനും (evolutionary biologist) ജനിതകശാസ്ത്രജ്ഞനുമായിരുന്നു (geneticist) ജെ.ബി.എസ്. ഹാൽഡേൻ (John Burdon Sanderson Haldane, 1892 – 1964). റിച്ചഡ് ഡോകിൻസ് (Richard Dawkins) തന്റെ "സ്വാർത്ഥമായ ജീൻ" (Selfish Gene) എന്ന ഗ്രന്ഥത്തിലൂടെ പ്രശസ്തമാക്കിയ നവഡാർവീനിയൻ ചിന്തകൾ (Neo-Darwinian thought) വികസിപ്പിക്കുന്നതിൽ പ്രമുഖ പങ്കു വഹിച്ച വ്യക്തി എന്നു് പൊതുവെ അംഗീകരിക്കപ്പെട്ട ശാസ്ത്രജ്ഞനാണു്. വളരെ ഉറച്ച മാർക്സിസ്റ്റുകാരനായിരുന്ന അദ്ദേഹം സൂയസ് കനാൽ പ്രശ്നത്തിൽ ബ്രിട്ടൻ എടുത്ത നിലപാടിൽ പ്രതിഷേധിച്ചു് ബ്രിട്ടൻ വിട്ടു് ഇന്ത്യയിലെത്തി ഇന്ത്യൻ പൌരത്വം സ്വീകരിച്ചു. റൊണാൾഡ് ഫിഷർ (Ronald Fisher),സെവാൾ റൈറ്റ് (Sewall Wright) എന്നിവരോടൊപ്പം സമൂഹജനിതകശാസ്ത്രത്തിന്റെ (Population Genetics) ഉപജ്ഞാതാവായി ഹാൽഡേൻ കണക്കാക്കപ്പെടുന്നു.

ഓക്സ്‌ഫഡിൽ മനഃശാസ്ത്രജ്ഞനായിരുന്ന, സ്ക്കോട്ടിഷ് പ്രഭുകുടുംബത്തിൽപ്പെട്ട ജോൺ സ്ക്കോട്ട് ഹാൽഡേനിന്റെയും (John Scott Haldane) ലൂയിസ കാതലീൻ ഹാൽഡേനിന്റെയും (Louisa Kathleen Haldane) പുത്രനായാണു് ജോൺ പിറക്കുന്നതു്. അദ്ദേഹത്തിന്റെ പിതാവു് ശാസ്ത്രജ്ഞനും തത്ത്വചിന്തകനും പുരോഗമനവാദിയുമായിരുന്നു. മാതാവാകട്ടെ രാഷ്ട്രീയമായി യാഥാസ്ഥിതികയും.

1919നും 1920നുമിടയ്ക്കു് ജോൺ ഓക്സ്‌ഫഡിലെ ന്യൂ കോളജിൽ ഫെല്ലൊ ആയിരുന്നു. അതിനുശേഷം കേംബ്രിജ് സർവ്വകലാശാലയിലെ ട്രിനിറ്റി കോളജിലേക്കു് മാറി. അവിടെ ജൈവരസതന്ത്രത്തിൽ (Biochemistry) റീഡറായി 1932 വരെ പഠിപ്പിച്ചു. അവിടെയുണ്ടായിരുന്ന കാലം ഹാൽഡേൻ എൻസൈമുകളിലും (enzymes) ജനിതകശാസ്ത്രത്തിന്റെ ഗണിതശാസ്ത്രവശങ്ങളിലുമാണു് (mathematical genetics) ശ്രദ്ധ കേന്ദ്രീകരിച്ചതു്.


</doc>
<doc id="231490" url="https://ml.wikipedia.org/wiki?curid=231490" title="മിൻസാര കനവ്">
മിൻസാര കനവ്

രാജീവ് മേനോൻ സംവിധാനം ചെയ്ത് അരവിന്ദ് സ്വാമി, പ്രഭുദേവ, കാജോൾ എന്നിവർ പ്രധാന കഥാപാത്രങ്ങളെ അവതരിപ്പിച്ച് 1997- ജനുവരി-14 ന് പുറത്തിറങ്ങിയ തമിഴ് ചലച്ചിത്രമാണ് മിൻസാര കനവ് (Tamil:மின்சார கனவு). വൈരമുത്തു ഗാനരചന നിർവ്വഹിച്ച ഈ ചിത്രത്തിന്റെ സംഗീത സംവിധാനവും പശ്ചാത്തല സംഗീതവും നിർവ്വഹിച്ചിരിക്കുന്നത് ഏ.ആർ. റഹ്മാനാണ്. എ.വി.എം പ്രൊഡക്ഷൻസിന്റെ ബാനറിൽ എം.എസ്. ഗുഹൻ, എം. ശരവണൻ, എം. ബാലസുബ്രഹ്മണ്യൻ എന്നിവർ നിർമ്മിച്ച ഈ ചിത്രത്തിന്റെ കഥ രാജീവ് മേനോൻ തന്നെയാണ് നിർവ്വഹിച്ചിരിക്കുന്നത്. വേണു, രവി കെ. ചന്ദ്രൻ എന്നിവർ ഛായാഗ്രാഹണം നിർവ്വഹിച്ച ഈ ചിത്രത്തിന്റെ ചിത്രസംയോജനം നിർവ്വഹിച്ചിരിക്കുന്നത് സുരേഷ് ആണ്.


</doc>
<doc id="231491" url="https://ml.wikipedia.org/wiki?curid=231491" title="ആദ്യത്തെ ത്രിമൂർത്തി ഭരണകൂടം (റോമൻ റിപ്പബ്ലിക്)">
ആദ്യത്തെ ത്രിമൂർത്തി ഭരണകൂടം (റോമൻ റിപ്പബ്ലിക്)

റോമൻ റിപ്പബ്ലിക്കിൽ 60 ബി സി മുതൽ 53 ബി സി വരെ നില നിന്നിരുന്ന ഒരു മൂന്നംഗ രാഷ്ട്രീയ ശക്തികേന്ദ്രമാണ് ആദ്യത്തെ ത്രിമൂർത്തി ഭരണകൂടം (First Triumvirate). ജൂലിയസ് സീസർ, പോംപി , മാർക്കസ് ലിചീനിയസ് ക്രാസ്സുസ് എന്നിവരായിരുന്നു ഈ ശക്തികേന്ദ്രം രൂപീകരിച്ച രാഷ്ട്രീയ നേതാക്കൾ. രണ്ടാമത്തെ ത്രിമൂർത്തി ഭരണകൂടത്തിൽ നിന്ന് വ്യത്യസ്തമായി ഇതൊരു അനൗദ്യുതിക രാഷ്ട്രീയ സഖ്യമായിരുന്നു. തുടക്കകാലങ്ങളിൽ ഇതൊരു രഹസ്യ സഖ്യമായിരുന്നു, മൂന്നു പേരും ചേർന്ന് തങ്ങളുടെ അധികാര മേൽക്കോയ്മ അരക്കിട്ടുറപ്പിച്ചതിന് ശേഷമാണ് ഈ സഖ്യത്തിന്റെ കാര്യം പരസ്യമായത്. അക്കാലത്ത് റോമൻ ജനത ത്രിമൂർത്തി ഭരണകൂടം എന്ന വിശേഷണം ഇതിനുപയോഗിച്ചിരുന്നില്ല്ല. 


</doc>
<doc id="231517" url="https://ml.wikipedia.org/wiki?curid=231517" title="ലൂച്ചസ് കോർണേലിയുസ് സുള്ള">
ലൂച്ചസ് കോർണേലിയുസ് സുള്ള

ഒരു റോമൻ സൈനിക മേധാവിയും രാഷ്ട്രീയ നേതാവുമായിരുന്നു ലൂച്ചസ് കോർണേലിയുസ് സുള്ള (Lucius Cornelius Sulla) (138 ബി സി – 78 ബി സി), (സുള്ള എന്ന് പൊതുവെ അറിയപ്പെടുന്നു). രണ്ട് പ്രാവശ്യം കോൺസലായിട്ടിരുന്നിട്ടുണ്ട്. കുറച്ച് കാലം ഡിക്റ്റേറ്റർ (magistratus extraordinarius) പദവിയിലുമിരുന്നിട്ടുണ്ട്. റോമൻ റിപ്പബ്ലിക്കിലെ പ്രധാന രാഷ്ട്രീയ കക്ഷികളായിരുന്ന ഒപ്റ്റിമേറ്റുകളും, പോപ്പുലാരികളും തമ്മിലുള്ള അധികാര വടംവലി അതിന്റെ മൂർദ്ധന്യാവസ്ഥയിൽ നിൽക്കുന്ന കാലത്താണ് സുള്ള ഡിക്റ്റേറ്ററായി സ്ഥാനമേറിയത്.


</doc>
<doc id="231528" url="https://ml.wikipedia.org/wiki?curid=231528" title="പ്രഗാഷ്">
പ്രഗാഷ്

ജമ്മു-കശ്മീരിലെ പത്താംക്ലാസുകാരായ മൂന്നു പെൺകുട്ടികൾ രൂപംകൊടുത്ത റോക് ബാൻഡാണ് പ്രഗാഷ്. പെൺകുട്ടികൾ മാത്രമുൾപ്പെട്ട സംസ്ഥാനത്തെ ആദ്യറോക് ബാൻഡായിരുന്നു ഇത്. ഗായികയും ഗിത്താർ വായനക്കാരിയുമായ നോമ നസീർ​,​ ഡ്രമ്മർ ഫറ ദീപ,​ ഗിത്താറിസ്റ്റ് അനീഖ ഖാലിദ് എന്നിവരായിരുന്നു ബാൻഡ് അംഗങ്ങൾ.മതത്തിന്റെ പേരിൽ പുരോഹിതന്മാർ ഫത്‌വ പുറപ്പെടുവിച്ചതിനെ തുടർന്ന് പെൺകുട്ടികൾ തങ്ങളുടെ റോക് ബാൻഡ് പിരിച്ചുവിട്ടു. 'ബാറ്റിൽ ഓഫ് ബാൻഡ്‌സ്' എന്ന സംഗീത മത്സരത്തിൽ ഇവർ മൂന്നാം സ്ഥാനം കരസ്ഥമാക്കിയതോടെയാണ് ബാൻഡ് ശ്രദ്ധനേടിയത്. ഡിസംബർ 26ന് കശ്മീരിലെ സംഗീത ബാൻഡുകളുടെ മത്സരത്തിൽ അരങ്ങേറ്റം നടത്തിയ ബാൻഡ് ഒന്നാമതെത്തിയിരുന്നു.
പെൺകുട്ടികൾ മാത്രമുൾപ്പെട്ട ബാൻഡിനെതിരെ ആരോപണവുമായി മുഖ്യപുരോഹിതൻ മുഫ്തി ബഷീറുദ്ദിനും ഹുറിയത്ത് കോൺഫറൻസ് തീവ്രവാദി വിഭാഗവും മറ്റ് ചില മതസംഘടനകളും രംഗത്തെത്തി. സംഗീതം അനിസ്‌ലാമികമാണെന്നും പെൺകുട്ടികൾ പാശ്ചാത്യ സംസ്‌കാരം അനുകരിക്കുകയും പ്രചരിപ്പിക്കുകയും ചെയ്യുന്നുവെന്നുമായിരുന്നു ആരോപണം. സർക്കാറിന്റെ ഭാഗത്തുനിന്ന് ഇവരെ സഹായിക്കാമെന്ന് മുഖ്യമന്ത്രി ഒമർ അബ്ദുള്ള പറഞ്ഞിരുന്നുവെങ്കിലും ഭീഷണിയും സമ്മർദവും നിമിത്തം ബാൻഡ് പിരിച്ചു വിടുകയാണുണ്ടായത്.



</doc>
<doc id="231536" url="https://ml.wikipedia.org/wiki?curid=231536" title="നാഷണൽ അസോസിയേഷൻ ഓഫ് സോഫ്റ്റ്‌വെയർ ആൻഡ് സർവീസസ് കമ്പനീസ്">
നാഷണൽ അസോസിയേഷൻ ഓഫ് സോഫ്റ്റ്‌വെയർ ആൻഡ് സർവീസസ് കമ്പനീസ്

ഇന്ത്യയിലെ ബിപിഒ ഐ.ടി കമ്പനികളുടെ കൂട്ടായ്മയായിരുന്നു അസോസിയേഷൻ ഓഫ് സോഫ്റ്റ്‌വെയർ ആൻഡ് സർവീസസ് കമ്പനീസ് എന്ന നാസ്‌കോം. ഇരുപത്തിയഞ്ചു വർഷം നില നിന്ന ഈകൂട്ടായ്മ 2013 ഫെബ്രുവരിയിൽ രണ്ടായി പിരിഞ്ഞു. ആയിരത്തിഇരുന്നൂറോളം അംഗങ്ങളുള്ള നാസ്‌കോമിൽ വൻകിട ഐടി കമ്പനികൾ പുലർത്തുന്ന മേധാവിത്വം സംബന്ധിച്ച പ്രശ്‌നങ്ങളാണ് പിളർപ്പിലെത്തിച്ചത്. ഇതോടെ ബിപിഒ-ഐടി രംഗങ്ങളിൽ രണ്ടുസംഘടനകൾ ഉണ്ടായി. നാസ്‌കോമും, പുതിയ ഗ്രൂപ്പായ ഇന്ത്യൻ സോഫ്‌റ്റ്വെയർ പ്രോഡക്ട് ഇൻഡസ്ട്രി റൗണ്ട് ടേബിൾ അഥവാ ഐസ്പ്രിറ്റുമായിരിക്കും .

നാസ്‌കോമിന്റെ ചെയർമാൻ എൻ. ചന്ദ്രശേഖരനും, പ്രസിഡന്റ് സോം മിത്തലുമാണ്.



</doc>
<doc id="231573" url="https://ml.wikipedia.org/wiki?curid=231573" title="മാർക്കസ് യൂണിയസ് ബ്രൂട്ടസ്">
മാർക്കസ് യൂണിയസ് ബ്രൂട്ടസ്

മാർക്കസ് യൂണിയസ് ബ്രൂട്ടസ് (85 ബി സി – 23 ഒക്റ്റോബർ 42 ബിസി) റോമൻ റിപബ്ലിക്കിലെ ഒരു സൈന്യ നായകനും, രാഷ്ട്രീയ നേതാവുമായിരുന്നു. സീസർ വധത്തിൽ നിർണ്ണായക പങ്ക് വഹിച്ചത് കാരണം പ്രസിദ്ധൻ. പിൽക്കാലത്ത് വിമതനായി മാർക്ക് ആന്റണി, ഒക്റ്റാവിയൻ, മാർക്കസ് ലെപിഡസ് എന്നിവർ രൂപീകരിച്ച രണ്ടാം ത്രിമൂർത്തി ഭരണകൂടത്തിനെതിരെ യുദ്ധം ചെയ്തു. ആ യുദ്ധത്തിൽ മരണമടഞ്ഞു.

85 ബി സി യിൽ റോമിൽ ജനിച്ചു. അഛന്റെ പേരും മാർക്കസ് യൂണിയസ് ബ്രൂട്ടസ് (Marcus Junius Brutus the Elder) എന്നായിരുന്നു. പിതാവിനെ മൂത്ത മാർക്കസ് യൂണിയസ് ബ്രൂട്ടസ് എന്നു വിളിക്കുന്നു, മകനെ ഇളയ മൂത്ത മാർക്കസ് യൂണിയസ് ബ്രൂട്ടസ് എന്നും. മാതാവ് സെർവീല്യ കൈപിയോണിസ് (Servilia Caepionis) ഇളയ കാറ്റോവിന്റെ സഹോദരിയായിരുന്നു. ഇവരുടെ അമ്മ ഒന്നാണ് കാറ്റോവിന്റെ പിതാവ് വേറെയാണ്. ഇദ്ദേഹത്തിന്റെ അഛൻ മൂത്ത മാർക്കസ് യൂണിയസ് ബ്രൂട്ടസ് ലെപിഡസിന്റെ കലാപത്തിൽ പങ്കെടുത്തതിന് ശേഷം കീഴങ്ങിയതിനു ശേഷവും ദുരൂഹമായ സാഹചര്യത്തിൽ പോംപിയാൽ വധിക്കപ്പെട്ടു. പിൽക്കാലത്ത് ബ്രൂട്ടസിന്റെ അമ്മ സെർവീല്യ സീസറിന്റെ കാമുകിയായിരുന്നു. ബ്രൂട്ടസ് സീസറിന്റെ മകനാണെന്ന ഒരു കിംവദന്തിയും അക്കാലത്ത് റോമിൽ നിലവിലുണ്ടായിരുന്നു. ഇതിൽ സത്യമുണ്ടാകാൻ സാധ്യതയില്ല, കാരണം സീസറും ബ്രൂട്ടസും തമ്മിൽ പതിനഞ്ചു വയസ്സിന്റെ വ്യത്യാസമേ ഉണ്ടായിരുന്നുള്ളൂ. 


</doc>
<doc id="231578" url="https://ml.wikipedia.org/wiki?curid=231578" title="എം.പി. സദാശിവൻ">
എം.പി. സദാശിവൻ

നൂറിലധികം ലോകഭാഷാസാഹിത്യങ്ങൾ മലയാളത്തിലേക്ക് മൊഴിമാറ്റം നടത്തിയ എഴുത്തുകാരനാണ് എം.പി. സദാശിവൻ. ലോകത്ത് ഏറ്റവുമധികം ഗ്രന്ഥങ്ങൾ വിവർത്തനം ചെയ്ത ആൾ എന്ന നിലക്ക് ലിംക ബുക്സ് ഓഫ് റെക്കോർഡിൽ രേഖപ്പെടുത്തപ്പെട്ടിട്ടുണ്ട് 
1940-ൽ തിരുവനന്തപുരത്ത് വഞ്ചിയൂരിലാണ് ജനനം. മാധവൻ പിള്ളയാണ് അച്ഛൻ. അച്ഛന്റെ മരണത്തോടെ താമസം അമ്മവീടായ കാട്ടാത്തറയിലേക്ക് മാറി. അഞ്ചാം ക്ലാസ്സ് മുതൽ കാട്ടാത്തറ സ്കൂളിലായിരുന്നു പഠനം. തിരുവനന്തപുരം ഇന്റർമീഡിയറ്റ് കോളേജ്, മാർത്താണ്ഡം ഹിന്ദു കോളേജ് എന്നിവിടങ്ങളിൽ വിദ്യാഭ്യാസം പൂർത്തിയാക്കി. ബിരുദം നേടി, തിരുവനന്തപുരം ഏജീസ് ഓഫീസിൽ ഓഡിറ്റർ ആയി ജോലി ആരംഭിച്ചു. 
1981ൽ പുറത്തിറക്കിയ ചെമ്പൻ മുടിക്കാർ മുതൽ ഇന്നു വരെ നൂറിലധികം ലോകസാഹിത്യങ്ങൾ അദ്ദേഹം വിവർത്തനം ചെയ്തിട്ടുണ്ട്


</doc>
<doc id="231598" url="https://ml.wikipedia.org/wiki?curid=231598" title="ഖോബാർ">
ഖോബാർ

സൗദി അറേബ്യയുടെ കിഴക്കൻ പ്രവശ്യയിൽ കടലിനോട് ചേർന്ന് കിടക്കുന്ന നഗരമാണ് ഖോബാർ അഥവാ അൽ-ഖോബാർ അഥവ കോബാർ അഥവ അൽ-കോബാർ. രാജ്യത്തെ മൂന്നാമത്തെ വലിയ നഗരമായ ദമാമിൽ നിന്നും ഇരുപതു കിലോമീറ്റർ മാറിയാണ് അൽ ഖോബാർ സ്ഥിതി ചെയ്യുന്നത്. ഖോബാർ എന്ന ചുരുക്കപ്പേരിൽ അറിയപ്പെടുന്ന ഈ തീര നഗരം പേർഷ്യൻ ഗൾഫിനോട് ചേർന്നാണ് നിലകൊള്ളുന്നത്

സൗദി അറേബ്യയിൽ നിന്ന് ബഹ്‌റിനിലേക്കുള്ള സൗദി-ബഹ്‌റിൻ കടൽ പാലം ഈ നഗരത്തിൽ നിന്നാണ് ആരംഭിക്കുന്നത്. വിശാലമായ കടൽതീരമുള്ള ഈ പ്രദേശം ഒരു ജനവാസകേന്ദ്രമായാണ് കണക്കാക്കുന്നത്.

അന്തരാഷ്ട്രനിലവാരത്തിലുള്ള റോഡ് ശ്രിംഖലയുള്ള നഗരമാണ് ഖോബാർ. രാജ്യത്തിന്റെ ഏതൊരു നഗരത്തിലേക്ക് എത്തിപ്പെടാവുന്ന രീതിയിലാണ് റോഡുകൾ നിർമ്മിച്ചിരിക്കുന്നത്. തുറമുഖം, തീവണ്ടിതാവളം, വീമാനതാവളം തുടങ്ങിയ ഗതാഗതസൗകര്യങ്ങൾ തൊട്ടടുത്ത ദമാം നഗരത്തിന്റേതാണ്.



</doc>
<doc id="231599" url="https://ml.wikipedia.org/wiki?curid=231599" title="ഇളയ കാറ്റോ">
ഇളയ കാറ്റോ

മാർക്കസ് പോർഷ്യസ് കാറ്റോ ഉട്ടിചെൻസിസ് (Marcus Porcius Cato Uticensis) (95 ബി സി – 46 ബി സി), റോമൻ റിപ്പബ്ലിക്കിലെ അറിയപ്പെടുന്ന പ്രാസംഗികനും, രാഷ്ട്രീയ നേതാവുമായിരുന്നു. ഇതേ പേരുള്ള മുതു മുത്തച്ഛനിൽ നിന്ന് തിരിച്ചറിയാൻ വേണ്ടി ഇളയ കാറ്റോ എന്ന പേരിൽ അറിയപ്പെടുന്നു. ഗ്രീക്ക് ചിന്തകനായ സെനോണിന്റെ (Zeno of Citium) സ്റ്റോയിക് തത്ത്വചിന്തയുടെ ഒരു വിശ്വാസിയായ ഇദ്ദേഹം തന്റെ ധാർമനിഷ്ഠതയ്ക്കും, കർക്കശമായ നിലപാടുകൾക്കും, അക്കാലത്ത് വ്യാപകമായിരുന്ന അഴിമതിയുടെ വിമർശകൻ എന്ന നിലയിലും പ്രശസ്തനായിരുന്നു. സീസറുമായി ഏറെ നാൾ ഇദ്ദേഹം നടത്തിയ രാഷ്ട്രീയ പോര് റോമൻ റിപ്പബ്ലിക്കിലെ ഒരു ശ്രദ്ധേയമായ സംഭവമാണ്. 
തൊണ്ണൂറ്റഞ്ച് ബി സിയിൽ റോമിൽ മാർക്കസ് പോർച്യസ് കാറ്റോവിന്റെയും ലിവിയ ദ്രൂസായുടെയും മകനായി ജനിച്ചു. ചെറുപ്പത്തിലേ മാതാപിതാക്കൾ മരിച്ചുപോയത്കൊണ്ട് കാറ്റോവിനെ വളർത്തിയത് അമ്മാവനായ മാർക്കസ് ലിവിയസ് ദ്രൂസസ് ആയിരുന്നു. മാർക്കസ് ലിവിയസ് ദ്രൂസസ് റോമിലെ പ്ലീബിയൻ ട്രൈബ്യൂണായിരുന്നു. കാറ്റോ ചെറുപ്പകാലത്തേ തന്റെ നിശ്ചയദാർഡ്യം പ്രകടിപ്പിച്ചു തുടങ്ങി എന്ന് അദ്ദേഹത്തിന്റെ ട്യൂട്ടറായിരുന്ന സാർപേഡൊൺ അഭിപ്രായപ്പെട്ടു. മര്യാദക്കാരനായ കുട്ടിയാണെങ്കിലും പല തത്ത്വങ്ങളും കാറ്റോയെക്കോണ്ട് അംഗീകരിപ്പിക്കാൻ കുറച്ച് ബുദ്ധിമുട്ടേണ്ടി വന്നുട്ടുണ്ട് എന്ന് സാർപെഡോൺ രേഖപ്പെടുത്തിയിരുന്നു. ഒരിക്കൽ മാർസി എന്ന ഇറ്റാലിക് ഗോത്രത്തിന്റെ തലവൻ ക്വിന്റസ് പൊപ്പഡെയുസ് സിലൊ റോമിനെതിരെയുള്ള ഒരു വിവാദ തർക്കത്തിന്റെ കാര്യം മാർക്കസ് ലിവിയസ് ദ്രൂസസുമായി ചർച്ച ചെയ്യാൻ അദ്ദേഹത്തിന്റെ വീട്ടിൽ ചെന്നു. അവിടെ വച്ച് കുട്ടികളോട് സിലോ ഒരു തമാശയ്ക്ക് "നിങ്ങളെല്ലാം എന്നെ പിന്തുണക്കുന്നുണ്ടോ?" എന്ന് ചോദിച്ചു. കുട്ടികളെല്ലാം ചിരിച്ച് തലയാട്ടി, കാറ്റോ മാത്രം ഒന്നും മിണ്ടാതെ സിലോയെ തുറിച്ചു നോക്കി. സിലോ കാര്യമെന്താണെന്ന് ചോദിച്ചിട്ടും കാറ്റോ ഒരക്ഷരം മിണ്ടിയില്ല. സിലോ കാറ്റോയെ കാലിൽ പിടിച്ചു എടുത്തു ജനാലയ്ക്ക് പുറത്ത് തൂക്കിയിട്ട് "ഇപ്പൊ നിന്നെ നിലത്തിടും" എന്ന് പറഞ്ഞിട്ടും കാറ്റോ ഒരക്ഷരം മിണ്ടിയില്ല. 

അക്കാലത്തെ റോമൻ ഡിക്റ്റേറ്ററായ സുള്ളയ്ക്ക് കാറ്റോയും, കാറ്റോയുടെ സഹോദരനുമായി സംസാരിക്കുന്നത് ഇഷടമായിരുന്നു. കാറ്റോ തന്റെ മനസ്സിലുള്ള അഭിപ്രായം വെട്ടിത്തുറന്ന് പറയുമായിരുന്നു എങ്കിലും സുള്ള ഇടയ്ക്ക് ഈ കുട്ടികളെ വിളിപ്പിച്ച് അവരുമായി സംസാരിക്കുമായിരുന്നു. ഒരിക്കൽ സുള്ളയുടെ വീട്ടിൽ വയ്ച്ച് സുള്ളയുടെ രാഷ്ട്രീയ എതിരാളികളായ ചില പ്രമുഖ റോമന്മാരെ സുള്ള വധശിക്ഷയ്ക്ക് വിധിച്ച് അവരെ കൊല്ലാൻ കൊണ്ടുപോകുന്നത് കാറ്റോ കണ്ടു. അന്ന് പതിനാലുകാരനായ കാറ്റോ തന്റെ അധ്യാപകനായ സാർപെഡോണോട് ഇതുവരെ സുള്ളയെ ആരും കൊല്ലാത്തതെന്തേ എന്ന് ചോദിച്ചു. അധ്യാപകന്റെ മറുപടി "ജനങ്ങൾ സുള്ളയെ വെറുക്കുന്നതിലുപരി അയാളെ ഭയക്കുന്നു" എന്നയിരുന്നു. അപ്പോൾ കാറ്റോ "എനിക്ക് ഒരു വാള് താ, റോമിനെ ഞാൻ സ്വതന്ത്രയാക്കിത്തരാം" എന്ന് പറഞ്ഞു. അതിനു ശേഷം കാറ്റോയുടെ തീവ്ര റിപ്പബ്ലിക്കൻ വിശ്വാസങ്ങൾ എന്തെങ്കിലും അപകടത്തിൽ ചെന്ന് ചാടാൻ അയാളെ പ്രേരിപ്പിക്കുമെന്ന് ഭയന്ന് സാർപ്പിഡോൺ കാറ്റോയെ അധികം ഒറ്റയ്ക്ക് നടക്കാൻ അനുവദിക്കില്ലായിരുന്നു. 

പ്രായപൂർത്തിയായതിനുശേഷം മരണമടഞ്ഞ മാതാപിതാക്കളുടെ സ്വത്ത് കൈപ്പറ്റി കാറ്റൊ അമ്മാവന്റെ വീട്ടിൽ നിന്ന് മാറി താമസിച്ചു. അദ്ദേഹം സ്റ്റോയിക്ക് തത്ത്വചിന്തയും രാഷ്ട്രതന്ത്രവും പഠിച്ച്തുടങ്ങി. ആവശ്യത്തിലേറെ സ്വത്തുണ്ടായിട്ടും കാറ്റോ തന്റെ മുതു മുത്തഛനായ വലിയ കാറ്റോയുടെ മാതൃക പിന്തുടർന്ന് വളരെ ലളിതമായ രീതിയിലുള്ള ജീവിതം നയിച്ചു. വിശപ്പടങ്ങുന്നത്്വരെ മാത്രം ഭക്ഷണം കഴിച്ചും, വളരെക്കുറച്ച് വസ്ത്രം മാത്രം ധരിച്ച് തണുപ്പും മഴയും സഹിക്കാൻ കാറ്റോ തന്റെ ശരീരത്തെ പരിശീലിപ്പിച്ചും, കഠിനമായ വ്യായാമങ്ങൾ ചെയ്തും കാറ്റോ തന്റെ ആദർശങ്ങൾക്കൊത്ത് ജീവിച്ചു. 72 ബി സിയിൽ സ്പാർട്ടക്കസിനെതിരെയുള്ള യുദ്ധത്തിൽ പങ്കെടുക്കാൻ റോമൻ പട്ടാളത്തിൽ ചേർന്നു. ഇരുപത്തെട്ടാമത്തെ വയസ്സിൽ ഒരു റോമൻ ലീജിയന്റെ (റോമൻ പട്ടാളത്തിൽ ലീജിയൻ ഏതാണ്ട് 5000 വരുന്ന ഒരു സേനാവിഭാഗമാണ്. ഏതാണ്ട് ഇന്നത്തെ റെജിമെന്റിനു തുല്യം) ചുമതല വഹിക്കാൻ റോമൻ ഭരണകൂടം കാറ്റൊയെ മാസിഡോണിയക്കയച്ചു. ഈ ലീജിയന്റെ നേതൃത്വം കാറ്റോ സ്തുത്യർഹമായി നിറവേറ്റിയിരുന്നു, അച്ചടക്കം നിലനിർത്തുന്ന കാര്യത്തിൽ കർക്കശക്കാരനായിരുന്നു എങ്കിലും തന്റെ കീഴിലുള്ള പട്ടാളക്കാരുടെ സ്നേഹവും ബഹുമാനവും കാറ്റൊ പിടിച്ചുപറ്റി. 
65 ബി സിയിൽ കാറ്റോ റോമിലേക്ക് മടങ്ങി, ക്വിസ്റ്റർ പദവിയിലേക്ക് തിരഞ്ഞടുക്കപ്പെട്ടു. ക്വിസ്റ്റർ റോമൻ റിപ്പബ്ലിക്കിലെ ധനകാര്യങ്ങളുടെ മേൽനോട്ടത്തിന്റെ ഉത്തരവാദിത്തമുള്ള ഒരു ജോലിയാണ്. ഈ പദവിയിൽ ഇരിക്കുന്നവർ നിയമിക്കപ്പെടുകയല്ല ജനഹിതമനുസരിച്ച് തെരഞ്ഞെടുക്കപ്പെടുകയാണ് ചെയ്യുക. ക്വിസ്റ്റർ പദവിയിലേറിയ കാറ്റോ ഈ ജോലിയുടെ സകല വശങ്ങളെക്കുറിച്ചും പഠിച്ചു. കണക്കുകൾ വിശദമായി പരിശോധിച്ചതിനുശേഷം മുൻപ് ക്വിസ്റ്റർ പദവിയിലിരുന്ന പലർക്കുമെതിരെ സാമ്പത്തിക തിരിമറി നടത്തിയതിന് നിയമനടപടികൾ തുടങ്ങിവച്ചു. സുള്ളയുടെ ഡിക്റ്റേറ്റർഷിപ്പ് കാലത്തെ പല ശിങ്കിടികൾക്കെതിരെയും കാറ്റോ പൊതുഖജനാവിൽനിന്ന് പണം വെട്ടിച്ചതിന് കേസെടുത്തു. സ്തുത്യർഹമായ സേവനമനുഷ്ടിച്ച് ജോലിയുടെ കാലാവധി തീർന്നു സാധാരണ സെനറ്റ് അംഗമായി തുടരുമ്പോഴും കാറ്റോയുടെ ഒരു കണ്ണ് ഖജനാവിന്റെ മേലുണ്ടായിരുന്നു. ഒരു സെനറ്റർ എന്ന നിലയിലും കാറ്റോ സ്തുത്യർഹമായ സേവനമാണ് കാഴ്ചവെച്ചത്. സെനറ്റിന്റെ ഒരു സിറ്റിങ്ങിന് പോലും കാറ്റോ പോകാതിരുന്നിട്ടില്ല, മാത്രമല്ല സിറ്റിങ്ങിനു പോകാത്ത സെനറ്റർമാരെ നിശിതമായി വിമർശിച്ചിരുന്നു. 
സെനറ്റിൽ കയറിയ കാലം മുതലേ കാറ്റോ ഒപ്റ്റിമേറ്റ് കക്ഷിയെ പിന്താങ്ങുന്നവരിലൊരാളായിരുന്നു. ഈ കക്ഷിയിൽ വന്ന ലക്ഷ്യവ്യതിയാനങ്ങളെ തിരുത്തി അതിനെ കാതലായ റിപ്പബ്ലിക്കൻ ആശയങ്ങളിലേക്ക് തിരിച്ച്കൊണ്ട്്വരാൻ കാറ്റോ പരമാവധി ശ്രമിച്ചു. 63 ബി സിയിൽ കാറ്റോ പ്ലീബിയൻ കൗൺസിലിന്റെ ട്രൈബ്യൂണായി തിരഞ്ഞടുക്കപ്പെട്ടു. ഈ സ്ഥാനത്തിരിക്കുമ്പോൾ കാറ്റോ അക്കാലത്തെ കോൺസലായിരുന്ന സിസറോയെ കാറ്റിലീനിയൻ ഗൂഡാലോചന വെളിച്ചത്ത് കൊണ്ട്്വരാൻ സഹായിച്ചു. റോമിലെ ഒരു പ്രമുഖ പട്രീഷ്യൻ കുടുംബത്തിലെ അംഗമായ കാറ്റിലീൻ എന്നയാൾ റോമൻ റിപ്പബ്ലിക്കിനെ തകിടം മറിക്കാനുള്ള ഉദ്ദേശത്തോടെ മധ്യ ഇറ്റലിയിലുള്ള എട്രൂറിയ എന്ന പ്രവിശ്യയിൽ രഹസ്യ്മായി ഒരു സേനയെ സ്വരുക്കൂട്ടി റോമിനെതിരെ വരാനുള്ള തയ്യാറെടുപ്പിലായിരുന്നു. ഇതിനിടെ തന്റെ വിജയം സുഗമമാക്കാൻ വേണ്ടി കാറ്റിലീൻ സിസറോയെയും മറ്റ് പ്രമുഖ സെനറ്റർമാരെയും കൊലചെയ്യാൻ ഗൂഡാലോചന നടത്തി (ഈ സംഭവമാണ് പിൽക്കാലത്ത് കാറ്റിലീൻ ഗൂഡാലോചന എന്നറിയപ്പെടുന്നത്). ഗൂഡാലോചന വെളിച്ചത്ത് വന്നപ്പോൾ കാറ്റിലീന്റെ അഞ്ച് അനുയായികൾ പിടിയിലായി. ഇവരെ എന്ത് ചെയ്യണം എന്ന വിഷയം സെനറ്റിൽ ചർച്ച ചെയ്യുമ്പോൾ സിസറോ അവരെ വിചാരണപോലും ചെയ്യാതെ കൈയോടെ വധിക്കണം എന്ന പ്രമേയം അവതരിപ്പിച്ചു, സീസർ ഇതിനെ നിശിതമായി എതിർത്തു, അവരെ വധശിക്ഷയ്ക്ക് വിധിക്കണ്ട ജയിലിലടച്ചാൽ മതി എന്ന് സീസർ പറഞ്ഞു. ആ ചർച്ചയിൽ വച്ച് കാറ്റോ സിസറോയെ ശക്തമായി പിന്തുണച്ച് സംസാരിച്ചു. ഒടുവിൽ സെനറ്റ് സിസറോയ്ക്ക് അനുകൂലമായ തീരുമാനമെടുത്തു. കാറ്റോ സെനറ്റിൽ വെച്ച് സീസറിനെ വ്യക്തിപരമായി ആക്രമിച്ചു. പരസ്യവിചാരണയും വേണ്ടാ, വിചാരണ ഇല്ലാതെ വധശിക്ഷയും പാടില്ല എന്നൊക്കെ പറയുമ്പോൾ സീസറിനും ഈ ഗൂഡാലോചനയിൽ പങ്കില്ല എന്ന് ഉറപ്പിച്ച് പറയാൻ പറ്റില്ല എന്ന് കാറ്റോ സെനറ്റിൽ വെച്ച് പറഞ്ഞു. ഇവിടെവെച്ചാണ് കാറ്റോയും സീസറും തമ്മിലുള്ള ശത്രുത തുടങ്ങിയത്. 

കാറ്റിലീനിയൻ ഗൂഡാലോചനയുടെ കാലത്തിനുശേഷം കാറ്റോ തന്റെ കഴിവുകൾ സീസർ, പോംപി, ക്രാസ്സുസ് സഖ്യത്തിനെ എതിർക്കാനുപയോഗിച്ചു. ഈ മൂന്നു പേരും കൂടി തങ്ങളുടെ അധികാരം അനിയന്ത്രിതമായി വളർത്താൻ നടത്തിയ നീക്കങ്ങൾ കാറ്റോ അവസരം കിട്ടുമ്പോഴൊക്കെ ശക്തമായി എതിർത്തു. 61 ബി സിയിൽ പോംപി പേർഷ്യ, ജുഡിയ എന്നിത്യാദി കിഴക്കൻ പ്രദേശങ്ങളിൽ റോമിനുവേണ്ടി യുദ്ധം നയിച്ചു വിജയശ്രീലാളിതനായി റോമിലേയ്ക്ക് മടങ്ങി. സാധാരണ ഇത്തരം മടങ്ങലുകൾ കഴിഞ്ഞ് ഒരു പൊതു വിജയാഘോഷം റോമൻ സേനാനായകർക്ക് പതിവാണ്. ഈ വിജയാഘോഷം അവരുടെ രാഷ്ട്രീയ പ്രമാണിത്വം അരക്കിട്ടുറപ്പിക്കാനുപകരിക്കുന്ന ഒരു ചടങ്ങ്കൂടിയാണ്. ഈ വിജയാഘോഷങ്ങളിൽ ഇവർ അവരുടെ സേനയുമായി റോമിലെ തെരുവുകളിലൂടെ ഘോഷയാത്ര നടത്താറുണ്ട്. പോംപിയ്ക്ക് ആ സമയത്ത് രണ്ട് ആഗ്രഹങ്ങളുണ്ടായിരുന്നു ഒന്ന് പൊതു വിജയാഘോഷം നടത്തുക, രണ്ട് വീണ്ടും കോൺസൾ പദവിയുടെ തിരഞ്ഞെടുപ്പിനു നിൽക്കുക. കോൺസൾ പദവിയുടെ തിരഞ്ഞെടുപ്പിനു നിൽക്കുന്ന സേനാനായകന്മാർ അവരുടെ സേനയുമായി റോമിൽ പ്രവേശിക്കാൻ പാടില്ല എന്ന ഒരു തിരഞ്ഞെടുപ്പു നിയമം അന്ന് നിലവിലുണ്ടായിരുന്നു. സേനയെ പിരിച്ചുവിട്ടാൽ സേനയുമായി വിജയാഘോഷം നടത്താൻ പറ്റില്ല. അപ്പോൾ പോംപിയ്ക്ക് ഒന്നുകിൽ തിരഞ്ഞെടുപ്പ് അല്ലെങ്കിൽ വിജയാഘോഷം ഏതെങ്കിലും ഒരെണ്ണം മാത്രമേ നടക്കൂ എന്ന അവസ്ഥ വന്നു. ഇത് മറികടക്കാൻ വേണ്ടി തിരഞ്ഞെടുപ്പ് നീട്ടിവയ്ക്കാൻ പോംപി സെനറ്റിനോടഭ്യർത്ഥിച്ചു. കാറ്റോ ഇതിനെ ശക്തമായിട്ടെതിർത്തു. പോംപിയുടെ അളിയൻ ക്വിന്റസ് മെറ്റല്ലുസ് ചെലർ (Quintus Metellus Celer) നിയമഭേദഗതിക്ക് ഒരു പ്രമേയം അവതരിപ്പിക്കാൻ ശ്രമിച്ചു, പക്ഷെ അത് വിജയിച്ചില്ല. ഒടുവിൽ പോംപിയ്ക്ക് വിജയാഘോഷം മാത്രം നടത്തി തൃപ്തിയടയേണ്ടി വന്നു. 

ഇതേ പ്രശ്നം സീസറിന് ഉണ്ടായപ്പോൾ കാറ്റോ ഫിലിബസ്റ്റർ എന്ന തന്ത്രമുപയോഗിച്ചു വോട്ടെടുപ്പ് തടഞ്ഞു. ഫിലിബസ്റ്റർ എന്ന് പറഞ്ഞാൽ രാത്രി സഭ പിരിയുംവരെ പ്രസംഗം നീട്ടി വോട്ടെടുപ്പ് തടയുന്ന ഒരു തന്ത്രമാണ്. ഒടുവിൽ സീസർ വിജയാഘോഷം വേണ്ടാ എന്നു വയ്ച്ച് കോൺസൾ തെരഞ്ഞെടുപ്പിനു നിന്നു. ആ തിരഞ്ഞെടുപ്പിൽ സീസർ വിജയിച്ചു കോൺസൾ ആയി. അതിനുശേഷം സീസർ സർക്കാർ ഭൂമി പോംപിയുടെ വിരമിച്ച പട്ടാളക്കാർക്ക് വീതിച്ച് കൊടുക്കുന്നതിന് ഒരു പ്രമേയം സെനറ്റിലവതരിപ്പിച്ചു. കാറ്റോ ഇതിനെതിരെ സംസാരിച്ചുകൊണ്ടിരുന്നപ്പോൾ സീസറിന്റെ അംഗരക്ഷകർ കാറ്റോയെ പിടിച്ചു സെനറ്റിനു പുറത്തു തള്ളി. ഈ വിചിത്രമായ നടപടിക്കെതിരെ പ്രതിഷേധിച്ച് മറ്റ് ചില സെനറ്റർമാർ സഭയിൽ നിന്നിറങ്ങിപ്പോയി. സെനറ്റിൽ പ്രതിഷേധം മൂത്തപ്പോൾ ഒടുവിൽ സീസർ ഈ നിയമഭേദഗതി വോട്ടിങ്ങിനു വയ്ച്ചു, പക്ഷെ ഇത് സെനറ്റിനെ മറികടന്ന് ജനങ്ങളുടെയിടയിൽ ഒരു റെഫറണ്ടം (plebiscite) ആയി അവതരിപ്പിച്ചു. 

സീസർ, പോംപി, ക്രാസ്സുസ് ത്രിമൂർത്തികളുടെ അനുയായിയായ ക്ലോഡിയസ് സെനറ്റിൽ കാറ്റോയുടെ തുടർന്നുള്ള സാന്നിദ്ധ്യം സിസറോയെ ഒതുക്കാനുള്ള ശ്രമത്തിൽ ഒരു വിലങ്ങ്തടിയാവുമെന്ന് മനസ്സിലാക്കി കാറ്റോയെ സൈപ്രസ്സിലെ യുദ്ധം നയിക്കാനയക്കണം എന്ന പ്രമേയം സെനറ്റിലവതരിപ്പിച്ചു. തന്ത്രം മനസ്സിലാക്കിയ കാറ്റോ ഈ നിയമനം നിരസിച്ചു. ഒടുവിൽ ത്രിമൂർത്തികളുടെ സഹായത്തോടെ ക്ലോഡിയസ് അതിനുവേണ്ടി സെനറ്റിൽ പ്രത്യേകനിയമം പാസ്സാക്കി. ഒടുവിൽ കാറ്റോയ്ക്ക് മനസ്സില്ലാ മനസ്സോടെ സൈപ്രസ്സ് ദൗത്യം സ്വീകരിക്കേണ്ടി വന്നു. സൈപ്രസ്സിലെ സ്തുത്യർഹമായ സേവനം കഴിഞ്ഞു മടങ്ങിയ കാറ്റോയ്ക്ക് സെനറ്റ് നന്ദിപൂർവം ഒരു സ്വീകരണവും, (ഇലക്ഷൻ ഇല്ലാതെ) പ്രത്യേക പ്രേറ്റർ പദവിയും, മറ്റ് ആനുകൂല്യങ്ങളും വച്ചുനീട്ടി. ഇതെല്ലാം നിയമവിരുദ്ധമായ ആനുകൂല്യങ്ങളാണെന്ന് പറഞ്ഞു കാറ്റോ അവയെയെല്ലാം നിരസിച്ചു. പിന്നീട് കാറ്റോ പ്രേറ്റർ പദവിയുടെ ഇലക്ഷനുനിന്നു വിജയിച്ചു. ഇതിനിടെ
സീസർ, പോംപി, ക്രാസ്സുസ് ത്രിമൂർത്തി സഖ്യത്തിൽ വിള്ളലുകൾ വീണു തുടങ്ങി.

59 ബി സിയിൽ കോൺസൾ പദവിയിൽ ഒരു വർഷം ഇരുന്നു വിരമിച്ച സീസർ പ്രോകോൺസൽ പദവിയിൽ ഇലിറിക്കം (ഇപ്പോഴത്തെ ക്രൊയേഷ്യ , അൽബേനിയ, ബോസ്നിയ ഹെർസെഗോവിന എന്നിവ അടങ്ങിയ പ്രദേശം), ട്രാൻസാല്പീൻ ഗൗൾ (transalpine gaul) (തെക്കൻ ഫ്രാൻസ്), സിസാല്പീൻ ഗൗൾ (cisalpine gaul) എന്നീ പ്രവിശ്യകളുടെ ഗവർണറായി സേവനമനുഷ്ടിക്കുകയായിരുന്നു. സാധാരണ ഈ പ്രോകോൺസൾ പദവിയുടെ കാലാവധി ഒരു വർഷമാണ്, സീസറിന് സെനറ്റ് ഇത് അഞ്ച് വർഷമാക്കിക്കൊടുത്തു. അഞ്ചു വർഷം കഴിഞ്ഞ് അത് വീണ്ടും അഞ്ചു വർഷത്തേയ്ക്ക് നീട്ടിക്കൊടുത്തിരുന്നു. ഈ കാലങ്ങളിൽ സീസർ സെനറ്റിന്റെ അനുവാദമില്ലാതെ ഗൗൾ, ബ്രിട്ടൺ എന്നിവ ആക്രമിച്ചു കീഴടക്കി. 50 ബി സി ആയപ്പോൾ റോമിലെ ജനതയുടെയിടയിൽ ആരാധ്യനായി മാറിയ വീണ്ടും കോൺസൾ തെരഞ്ഞെടുപ്പിനു നിൽക്കുമെന്ന് ഏതാണ്ട് ഉറപ്പായി. ഇത് ഒടുവിൽ ഒരു ഏകാധിപത്യ ഭരണത്തിലേക്ക് നയിക്കുമെന്ന് ഭയന്ന സെനറ്റ് സീസറെ പ്രോകോൺസൾ പദവി ഒഴിഞ്ഞു റോമിലേക്ക് മടങ്ങാൻ നിർദ്ദേശിച്ചു. ഇതിനു മറുപടിയായി പോംപി പ്രോകോൺസൾഷിപ്പ് ഒഴിഞ്ഞാൽ താനും ഒഴിയാമെന്ന് സീസർ അറിയിച്ചു. ഈ മറുപടി സെനറ്റിന് ഒട്ടും രുചിച്ചില്ല, അവർ സീസറിനോട് ഉടൻ തന്റെ സേനകളുടെ ചുമതല ഒഴിഞ്ഞ് റോമിലേക്ക് മടങ്ങിയില്ലെങ്കിൽ സീസറിനെ റിപ്പബ്ലിക്കിന്റെ ശത്രുവായി പ്രഖ്യാപിക്കുമെന്ന് അറിയിച്ചു. പദവികൾ ഒഴിഞ്ഞ് തിരിച്ചുചെന്നാൽ നിയമ നടപടികൾ നേരിടേണ്ടിവരുമെന്ന് മനസ്സിലാക്കിയ സീസർ 49 ബി സിയിൽ സെനറ്റിനെ പരസ്യമായി ധിക്കരിച്ച് തന്റെ സേനയുമായി റൂബിക്കൺ നദി കടന്നു. ഇത് 49 ബി സി യിലെ ആഭ്യന്തര യുദ്ധത്തിന്റെ തുടക്കമായിരുന്നു. പോംപിയും സെനറ്റിലെ ഭൂരിപക്ഷ കക്ഷിയായ ഒപ്റ്റിമേറ്റ് അംഗങ്ങളും റോം നഗരം വിട്ട് പാലായനം ചെയ്തു ഇക്കൂട്ടത്തിൽ കാറ്റോവുമുണ്ടായിരുന്നു. ഇവരെ തുരത്തിക്കോണ്ട് സീസറും പുറകെ പോയി. മധ്യ ഗ്രീസിലെ ഫർസാലയിൽ വച്ച് നടന്ന യുദ്ധത്തിൽ സീസറിന്റെ സേനകൾ നിർണായകമായ വിജയം നേടി. 

പരാജയം സ്വീകരിച്ചു കീഴടങ്ങാൻ വിസമ്മതിച്ച കാറ്റോ, മെറ്റല്ലസ് ഷിപ്പിയൊ (Metellus Scipio) എന്നിവർ ഉത്തര ആഫ്രിക്കയിലേക്ക് പാലായനം ചെയ്തു. ഇപ്പോഴത്തെ ടുണീഷ്യയിലുള്ള ഒരു പട്ടണമായ ഊട്ടിക്കയിൽ (Utica) അവർ താവളമുറപ്പിച്ചു. 46 ബി സി ഫെബ്രുവരിയിൽ സീസറിന്റെ സേനകൾ ടുണീഷ്യയിലെ ടാപ്സസ് എന്ന സ്ഥലത്ത് വച്ച് മെറ്റല്ലസ് ഷിപ്പിയൊ നയിച്ച റിപ്പബ്ലിക്കൻ സേനയെ പരാജയപ്പെടുത്തി. പതിവിനു വിപരീതമായി സീസർ ഷിപ്പിയോയുടെ സേനയുടെ കീഴടങ്ങൽ സ്വീകരിച്ചില്ല. കീഴടങ്ങിയവരെയൊക്കെ വധിക്കാൻ സീസർ ഉത്തരവിട്ടു. ഈ യുദ്ധത്തിൽ കാറ്റോ പങ്കെടുത്തില്ലായിരുന്നു. സീസർ ഭരിക്കുന്ന ഒരു ലോകത്തിൽ ജീവിക്കുന്നത് കാറ്റോയ്ക്ക് ഒട്ടും സ്വീകര്യമല്ലായിരുന്നു. തനിക്ക് മാപ്പ് തരാനുള്ള അധികാരം പോലും സീസറിന് നൽകാൻ വിസമ്മതിച്ച്കൊണ്ട് 46 ബി സി ഏപ്രിൽ മാസത്തിൽ ഉട്ടിക്കായിൽ വച്ച് കാറ്റോ വയറ്റിൽ വാൾ കുത്തിയിറക്കി ആത്മഹത്യ ചെയ്തു. കൈയ്ക്ക് പരിക്കേറ്റിരുന്നത്കാരണം ശക്തമായി കുത്താൻ കാറ്റോയ്ക്ക് കഴിഞ്ഞില്ല. ഈ സംഭവത്തക്കുറിച്ച് പ്ലൂട്ടാർക് ഇപ്രകാരമെഴുതി.

പിൽക്കാലത്ത് വന്ന മൂത്ത പ്ലീനി മുതലായ എഴുത്തുകാർ കാറ്റോയെ "കാറ്റോ ഉട്ടിചെൻസിസ്" (ഉട്ടിക്കയിലെ കാറ്റോ) എന്ന് വിശേഷിപ്പിച്ചു. പ്രാചീന റോമിൽ ഏതെങ്കിലും വിദേശ യുദ്ധത്തിൽ ജയിച്ച് ആ പ്രദേശം റോമിന്റെ കീഴിലാക്കിയ സേനാനായകന്മാരെയാണ് ഇങ്ങനെ വിശേഷിപ്പിക്കുന്നത് (ഉദാ: ഷിപ്പിയൊ ആഫ്രിക്കാനസ്, Scipio Africanus). ഈ മാനദണ്ഡം വയ്ച്ച് കാറ്റോയുടെ ആത്മഹത്യ സീസറിന്റെ ഏകാധിപത്യത്തിനെതിരെ നേടിയ ഒരു ധാർമിക വിജയമായിട്ടാണ് (moral victory) റോമൻ ജനത കണ്ടത്. 

കാറ്റോയുടെ ഉയർന്ന ധാർമിക മൂല്യങ്ങളും, നിശ്ചയദാർഡ്യവും അദ്ദേഹത്തിന്റെ രാഷ്ട്രീയ എതിരാളികളുടെവരെ ബഹുമാനം പിടിച്ചുപറ്റിയിരുന്നു. കാറ്റോ രാഷ്ട്രീയജീവിതത്തിൽ കാട്ടിയ മാതൃക അദ്ദേഹത്തിന് പല പ്രമുഖ അനുയായികളെ നേടിക്കൊടുത്തു, അതിൽ ഏറ്റവും അറിയപ്പെടുന്ന അനുയായി മാർക്കസ് ഫവോണിയസായിരുന്നു. കാറ്റോയുടെ ജീവിതകാലത്ത് മാത്രമല്ല പിൽക്കാലത്ത് വന്ന പല റോമൻ രാഷ്ട്രീയനേതാക്കൾക്കും കാറ്റോയുടെ രാഷ്ട്രീയജീവിതം മാതൃകയായിട്ടുണ്ട്. കലാ സാംസ്കാരിക രംഗത്തിലും കാറ്റോയെപ്പറ്റിയുള്ള പരാമർശങ്ങൾ കാണാം ഡാന്റെയുടെ ഡിവൈൻ കോമഡിയിലെ രണ്ടാം പർവ്വമായ പർഗേറ്റോറിയോയിൽ കാറ്റോയെ ശുദ്ധീകരണമലയുടെ സൂക്ഷിപ്പുകാരനായിട്ട് ചിത്രീകരിക്കുന്നു. പർഗറ്റോറിയോവിന്റെ ഒന്നാം കാന്റോയിൽ ഡാന്റെ കാറ്റോയെപ്പറ്റി ഇപ്രകാരമെഴുതി :


</doc>
<doc id="231601" url="https://ml.wikipedia.org/wiki?curid=231601" title="മറുപുറം">
മറുപുറം

വിജി തമ്പിയുടെ സംവിധാനത്തിൽ 1990-ൽ പുറത്തിറങ്ങിയ മലയാളചലച്ചിത്രമാണ് മറുപുറം. ജയറാം, മുകേഷ്, സുകുമാരൻ, ഉർവശി, എന്നിവരാണ് പ്രധാനവേഷങ്ങളിൽ അഭിനയിച്ചിരിക്കുന്നത്. ചിത്രത്തിന്റെ കഥ വിജി തമ്പിയും തിരക്കഥ കലൂർ ഡെന്നീസും രചിച്ചു.




</doc>
<doc id="231606" url="https://ml.wikipedia.org/wiki?curid=231606" title="സ്റ്റോയിക്ക് തത്വചിന്ത">
സ്റ്റോയിക്ക് തത്വചിന്ത

സ്റ്റോയിസിസം (Greek Στωικισμός) അഥവാ സ്റ്റോയിക്ക് തത്ത്വചിന്ത ഒരു ഗ്രീക്ക് തത്ത്വചിന്താധാരയാണ്. ഇതിന്റെ ഉപജ്ഞാതാവ് ബി സി മൂന്നാം നൂറ്റാണ്ടിൽ ജീവിച്ചിരുന്ന സെനോ ഒഫ് സിറ്റിയം എന്ന ഗ്രീക്ക് ചിന്തകനാണ്. മനുഷ്യനെ ശോകത്തിലാഴ്ത്തുന്ന അസൂയ, വിദ്വേഷം, അത്യാഗ്രഹം എന്നീ വികാരങ്ങൾ തെറ്റായ ജീവിതവീക്ഷണത്തിൽ നിന്നുണ്ടാവുന്നതാണെന്നും, ധാർമ്മികവും, ധൈഷണികവുമായ പരിശുദ്ധി നിലനിർത്തുന്ന ഒരു താത്വികൻ എപ്പോഴും ശോകവിമുക്തനായിരിക്കും എന്ന് സ്റ്റോയിക്കുകൾ വിശ്വസിക്കുന്നു. നിയതിവാദവും സ്വതന്ത്ര ഇച്ഛയും തമ്മിലുള്ള ബന്ധത്തെക്കുറിച്ച് ബോധവാന്മാരായിരുന്ന സ്റ്റോയിക്കുകൾ ജീവിതത്തിൽ സന്തുലിതമായ ഇച്ഛ നിലനിർത്തുന്നത് വഴി താത്വികനു തന്റെ ധാർമ്മികവും, ധൈഷണികവുമായ പരിശുദ്ധി നിലനിർത്താൻ പറ്റുമെന്ന് വിശ്വസിക്കുന്നു. സ്റ്റോയിക്കുകളുടെ വിശ്വാസം അനുസരിച്ച് ഒരു വ്യക്തിയുടെ മാന്യത വിലയിരുത്തേണ്ടത് അയാളുടെ വാക്കുകളിൽ നിന്നല്ല അയാളുടെ പ്രവൃത്തിയിൽ നിന്നാകുന്നു. പ്രധാനമായും ശരിയായ പ്രവൃത്തി കൊണ്ട് ഒരാൾക്ക് ശോകവിമുക്തനാകാൻ പറ്റും എന്നാണ് സ്റ്റോയിക് തത്ത്വചിന്ത നമ്മെ പഠിപ്പിക്കുന്നത്.


</doc>
<doc id="231615" url="https://ml.wikipedia.org/wiki?curid=231615" title="പറമ്പിക്കുളം - ആളിയാർ പദ്ധതി">
പറമ്പിക്കുളം - ആളിയാർ പദ്ധതി

ചാലക്കുടിപ്പുഴയിലെ അപ്പർ ഷോളയാർ ഡാം - സംഭരണ ശേഷി 152.7 mcm( million cubic meters), പറമ്പിക്കുളം ഡാം ( 504.66 mcm), തൂണക്കടവ് ഡാം (15.77 mcm ), പെരുവാരിപ്പള്ളം ഡാം (17.56 mcm ) എന്നിവയിൽ നിന്നും ഉള്ള ജലം ഈ കരാറിന്റെ ഭാഗമായി തമിഴ്നാട്ടിലെ ആളിയാർ ഡാമിലേക്ക് ടണൽ വഴി തിരിച്ചു വിടുന്നു .1960-കളിലാണ് ഈ കരാർ നിലവിൽ വന്നത്. കരാർ പ്രകാരം ചാലക്കുടിപ്പുഴയിലെ കേരള ഷോളയാർ ഡാമിലെക്കും ചിറ്റൂർ പുഴയിലേക്കും (ഭാരതപുഴ ) നിശ്ചിത ശതമാനം വെള്ളം തുറന്നു വിടണമെന്ന് വ്യവസ്ഥ ഉണ്ട് .


</doc>
<doc id="231623" url="https://ml.wikipedia.org/wiki?curid=231623" title="കരിങ്കണ്ണി">
കരിങ്കണ്ണി

അക്കാന്തേസീ കുടുംബത്തിൽ പെട്ട ഒരു വള്ളിച്ചെടി ആണ് കരിങ്കണ്ണി. സൂസന എന്നും ഇവ അറിയപ്പെടുന്നു. . ആഫ്രിക്ക ആണ് ജന്മദേശം എന്നാൽ ലോകത്തിന്റെ മറ്റു ഭാഗങ്ങളിലും എത്തി ചേർന്നിട്ടുണ്ട്. ഇന്ന് ഇവയെ സ്വാഭാവികമായി ബ്രസീൽ, ഹവായ്, ഈസ്റ്റ്‌ ഓസ്ട്രേലിയ , അമേരിക്കൻ സംസ്ഥാനങ്ങൾ ആയ ഫ്ലോറിഡ , ടെക്സസ് എവിടങ്ങളിലും കണ്ടുവരുന്നു. ഇതിനെ ഒരു അലങ്കാരച്ചെടിയായി വളർത്തി വരുന്നു. രണ്ട്‌ കൊല്ലത്തിൽ കുടുതൽ ആയുസുണ്ട് ഈ ചെടിക്ക്.

പടർന്നു പിടിക്കുന്ന വള്ളിച്ചെടി ആയ ഇവ 6 മുതൽ 8 അടി വരെ പൊക്കത്തിൽ സാധാരണയായി വളരുന്നു. വള്ളികൾ തമ്മിൽ പിണഞ്ഞു ചേരുന്ന സ്വഭാവം ഉണ്ട് ഇവയ്ക്ക്. ഹൃദയത്തിന്റെ ആകൃതിയിൽ ഉള്ള കടും പച്ച ഇലകൾ ആണ്. പൂവിടാൻ പ്രതേക സമയം ഇല്ല, എല്ലാ കാലത്തും പൂക്കാറുണ്ട്. അഞ്ച് ഇതൾ ഉള്ള പൂക്കൾ ഓറഞ്ച്, ചുവപ്പ്, വെള്ള, മഞ്ഞ, എന്നീ നിറങ്ങളിൽ നടുവിൽ ചോക്ലേറ്റ് കലർന്ന കറുപ്പ് ഇല്ലാതെയും കാണപെടുന്നു. പൊതുവേ ഇവയ്ക്ക് ഓറഞ്ച് നിറം ആണ്. പൂവിന്റെ നടുവിൽ ചോക്ലേറ്റ് കലർന്ന കറുപ്പ് നിറവും ആണ്. ഇതാണ് കരിങ്കണ്ണി എന്ന് പേര് വരാൻ കാരണം.

പ്രജനനം വിത്തുകൾ വഴി ആണ്. ഈർപ്പം നിറഞ്ഞ മണൽ കലർന്ന മണ്ണിൽ ഇവ പെട്ടെന്ന് വളരുന്നു. ഇവ അതിവേഗം വളരുകയും പുഷ്പിക്കുകയും ചെയ്യുന്നു .



</doc>
<doc id="231625" url="https://ml.wikipedia.org/wiki?curid=231625" title="ഹാർഡിഞ്ച് പ്രഭു (വിവക്ഷകൾ)">
ഹാർഡിഞ്ച് പ്രഭു (വിവക്ഷകൾ)



</doc>
<doc id="231644" url="https://ml.wikipedia.org/wiki?curid=231644" title="ടി.ഇ. ലോറൻസ്">
ടി.ഇ. ലോറൻസ്

ഒന്നാം ലോകമഹായുദ്ധത്തിലെ സീനായ്-പലസ്തീൻ പോരാട്ടത്തിലും, യുദ്ധത്തിനിടെ ഓട്ടമൻ തുർക്കി ഭരണത്തിനെതിരായി അറേബ്യൻ ജനത നടത്തിയ കലാപത്തിലും വഹിച്ച പങ്കിന്റെ പേരിൽ പ്രശസ്തനായ ബ്രിട്ടീഷ് സൈനികോദ്യോഗസ്ഥനും പണ്ഡിതനും എഴുത്തുകാരനുമാണ് തോമസ് എഡ്വേഡ് ലോറൻസ് അഥവാ ടി.ഇ. ലോറൻസ് (ജനനം 1888; മരണം 1935 മേയ് 19). ലോറൻസിന്റെ താത്പര്യസീമയുടെ പരപ്പും വൈവിദ്ധ്യവും, സ്വന്തം ഇടപെടലുകളെ ഉജ്ജ്വലമായ ഗദ്യത്തിൽ പുനരവതരിപ്പിക്കുന്നതിൽ പ്രകടിപ്പിച്ച അസാമാന്യമായ കഴിവും, അദ്ദേഹത്തെ ലോകമെമ്പാടും അറിയപ്പെടുന്നവനാക്കി. അറബി ജനതയുടെ സംസ്കാരവും ദേശീയാഭിലാഷങ്ങളുമായി ഉണ്ടായിരുന്ന ഗാഢബന്ധം അദ്ദേഹത്തിന് "അറേബ്യയിലെ ലോറൻസ്" (ലോറൻസ് ഓഫ് അറേബ്യ) എന്ന പേരു നേടിക്കൊടുത്തു. ലോറൻസിന്റെ സാഹസികജീവിതം പ്രമേയമാക്കി "ലോറൻസ് ഓഫ് അറേബ്യ" എന്ന പേരിൽ തന്നെ ചലച്ചിത്രവും ഇറങ്ങിയിരുന്നു. "സെവൻ പില്ലേഴ്സ് ഓഫ് വിസ്ഡം" (അറിവിന്റെ നാലു തൂണുകൾ) എന്ന പ്രസിദ്ധ കൃതിയുടെ പേരിലും ലോറൻസ് അറിയപ്പെടുന്നു. ഈ രചന ഒരേ സമയം, ഓട്ടമൻ മേൽക്കോയ്മക്കെതിരായ അറബിജനതയുടെ കലാപത്തിന്റെ കഥയും ഗ്രന്ഥകാരന്റെ തന്നെ ആത്മീയ ജീവചരിത്രവുമാണ്.

അറബി-ഇസ്ലാമിക സമൂഹങ്ങളെ ലക്ഷ്യമാക്കിയുള്ള "ഓറിയന്റലിസ്റ്റു പദ്ധതിയിൽ" പാശ്ചാത്യസാമ്രാജ്യത്വത്തിന്റെ ദല്ലാളിന്റെ പങ്കാണ് ലോറൻസ് വഹിച്ചതെന്നും വാദമുണ്ട്.

ബിട്ടണിലെ വെയിൽസിലെ തെമോഡോക്ക് എന്ന സ്ഥലത്ത് ജനിച്ച ലോറൻസ്, സർ തോമസ് ചാപ്പ്മാനും സാറാ ജന്നറിനും വിവാഹബാഹ്യമായി ഉണ്ടായ അഞ്ചു മക്കളിൽ രണ്ടാമത്തെ ആളായിരുന്നു. തന്റെ വീട്ടുകാര്യസ്ഥ സാറാ ജന്നറുമായി പ്രേമത്തിലായ ചാപ്മാൻ ആദ്യവിവാഹത്തിൽ നിന്നു വിട്ടുപോയി പലയിടങ്ങളിൽ കഴിഞ്ഞശേഷം ഒടുവിൽ ലോറൻസിന് 8 വയസ്സുള്ളപ്പോൾ ഓക്സ്ഫോർഡിൽ താമസമാക്കി. അവിടെയായിരുന്നു ലോറൻസ് സ്കൂളിൽ പോയതും ഉപരിപഠനം നടത്തിയതും. നാലാമത്തെ വയസ്സു മുതൽ ലോറൻസ് വായനയിൽ താല്പര്യം പ്രകടിപ്പിച്ചു. ആദ്യം ഓക്സ്ഫോർഡ് ഹൈസ്കൂളിലും തുടർന്ന് സ്കോളർഷിപ്പിന്റെ സഹായത്തോടെ ഓക്സ്ഫോർഡ് സർവകലാശാലയിലെ ജീസസ് കോളജിലും ആയിരുന്നു അദ്ദേഹം പഠിച്ചത്. ചരിത്രത്തിലും ദേശാടനത്തിലും തല്പരനായിരുന്ന അദ്ദേഹം സർവകലാശാലാവിദ്യാർത്ഥിയായിരിക്കെ ഒരു പഠനപര്യടനത്തിൽ കുരിശുയുദ്ധക്കാലത്തെ കോട്ടകൾ അന്വേഷിച്ച് സിറിയയിലും തുർക്കിയിലുമായി ആയിരത്തിലധികം മൈൽ കാൽനടയായി സഞ്ചരിച്ചു. ഇംഗ്ലണ്ടിൽ മടങ്ങിയെത്തിയ ശേഷം ചരിത്രത്തിൽ ഒന്നാം ക്ലാസോടെ ബിരുദം നേടിയ അദ്ദേഹം പുരാവസ്തുഗവേഷകനാകാൻ തീരുമാനിച്ചു. പുരാതന നഗരമായ കാർക്കെമിഷിന്റെ പര്യവേഷണത്തിൽ പങ്കുചേരാനായി 1910-ൽ വീണ്ടും സിറിയയിലെത്തിയ ലോറൻസ് 1914 വരെ അവിടെ ചെലവഴിച്ചു. അക്കാലത്താണ് 'ദാഹൂം' എന്ന അറബി യുവാവുമായുള്ള ലോറൻസിന്റെ പ്രസിദ്ധവും വിവാദപരവുമായ ദീർഘകാലസൗഹൃദം ആരംഭിച്ചത്.

ഒന്നാം ലോകമഹായുദ്ധം ആരംഭിച്ചപ്പോൾ ലോറൻസ് ബ്രിട്ടീഷ് സൈന്യത്തിന്റെ രഹസ്യാന്വേഷണ വിഭാഗത്തിൽ അറബിഭാഷാ വിദഗ്ദ്ധനായി ചേർന്നു. അന്നു ബ്രിട്ടീഷ് ഭരണത്തിലിരുന്ന ഈജിപ്തിലെ കെയ്റോയിലേക്കാണ് അദ്ദേഹത്തെ നിയോഗിച്ചത്. ഈജിപ്തിലെ ബ്രിട്ടീഷ് സർക്കാരാകട്ടെ ലോറൻസിനെ അറേബ്യയുടെ പശ്ചിമതീരത്തെ ഹിജാസിൽ തുർക്കി മേൽക്കോയ്മക്കെതിരെ പൊരുതിയിരുന്ന അറബി-ഹാഷെമീയ സൈന്യത്തിനൊപ്പം പ്രവർത്തിക്കാൻ അയച്ചു. മെക്കയിലെ നഗരപിതാവ് ഹുസൈന്റെ മകൻ അമീർ ഫൈസലായിരുന്നു ആ വിമോചന സേനയെ നയിച്ചിരുന്നത്. ഗറില്ലാ യുദ്ധമുറ ഉപയോഗിച്ച് തുർക്കി സൈന്യത്തെ നേരിടുന്നതിനൽ ലോറൻസ് ആറേബ്യൻ പോരാളികളെ സഹായിച്ചു. ശത്രുസൈന്യവുമായി നേരിട്ടുള്ള ഏറ്റുമുട്ടൽ ഒഴിവാക്കിയ ലോറൻസ്, സന്ദേശവിനിമയ സംവിധാനങ്ങൾ വിഛേദിച്ച് അവരുടെ തന്ത്രങ്ങൾ തർക്കുന്നതിലാണ് ശ്രദ്ധയൂന്നിയത്. 1916-ൽ ലോറൻസ് തുർക്കി സൈന്യത്തിന്റെ പിടിയിൽ പെട്ടു. തടവിൽ തന്നെ മർദ്ദിക്കുകയും സ്വവർഗ്ഗബലാൽസംഗത്തിനു വിധേയനാക്കുകയും ചെയ്തതായി അദ്ദേഹം പറയുന്നു.

1917-ൽ അറേബ്യൻ സൈന്യം തന്ത്രപ്രധാനമായ തുറമുഖനഗരമായ അക്വാബയിൽ തുർക്കികളുടെ താവളം ആക്രമിച്ചു. ലണ്ടണിലെ ലോറൻസിന്റെ മേധാവികൾക്ക് ഈ സൈനികനടപടിയുടെ മുന്നറിവില്ലായിരുന്നു. തുർക്കി സൈന്യത്തെ അവർ തീരെ പ്രതീക്ഷിക്കാത്ത സ്ഥലത്ത് ആക്രമിക്കുന്ന തന്ത്രത്തിന്റെ ഭാഗമായിരുന്നു ഈ സൈനികനീക്കം. ഉജ്ജ്വലവിജയത്തിൽ കലാശിച്ച ഈ അക്രമണത്തിൽ ലോറൻസ് വലിയ പങ്കു വഹിക്കുകയും അത് അദ്ദേഹത്തിന്റെ പ്രശസ്തി വർദ്ധിപ്പിക്കുകയും ചെയ്തു.

യുദ്ധം ബ്രിട്ടന്റേയും സഖ്യകക്ഷികളുടെയും വിജയത്തിൽ സമാപിച്ചതിനെ തുടർന്ന് യുദ്ധാനന്തരസന്ധിയെ സംബന്ധിച്ച വേഴ്സായ് ചർച്ചകൾ പാരിസിൽ നടക്കുമ്പോൾ, അറബി ദേശീയതയുടെ പക്ഷം വാദിക്കാനായി ലോറൻസും എത്തി. എന്നാൽ അറബികളുടെ ദേശീയാഭിലാഷങ്ങളെ പൊതുവേ അവഗണിച്ചുകൊണ്ടുള്ള തീരുമാനങ്ങളാണ് പാരിസിൽ ഉണ്ടായത്. ഇത് ലോറൻസിനെ നിരാശപ്പെടുത്തി. ഇതിൽ പ്രതിക്ഷേധിച്ച് അദ്ദേഹം യുദ്ധത്തിൽ വഹിച്ച പങ്കിനെ മാനിച്ചു ബ്രിട്ടീഷ് സർക്കാർ നൽകിയ ബഹുമതികൾ നിരസിക്കുക പോലും ചെയ്തു. ചർച്ചകളുമായി ബന്ധപ്പെട്ട് പാരിസിൽ ആയിരിക്കെ ആണ് അദ്ദേഹം "അറിവിന്റെ ഏഴു തൂണുകൾ" (സെവൻ പില്ലേഴ്സ് ഓഫ് വിസ്ഡം) എന്ന പ്രശസ്തകൃതിയുടെ ആദ്യരൂപം എഴുതിയത്. സൈനികമുന്നേറ്റത്തിന്റെ ദിനക്കുറിപ്പുകളേയും കെയ്റോയിലെ മേലുദ്യോഗസ്ഥന്മാർക്ക് അയച്ച റിപ്പോർട്ടുകളേയും ആശ്രയിച്ച് എഴുതിയ കൃതിയുടെ ആ കരടുരൂപവും തന്റെ കുറിപ്പുകളിൽ ചിലതും 1919-ൽ നഷ്ടപ്പെട്ടതിനെ തുടർന്ന്, 1919-20 വർഷങ്ങളിൽ ലണ്ടണിനിലായിരിക്കെ ഓർമ്മയിൽ നിന്നെഴുതിയതാണ് ഒടുവിൽ വെളിച്ചം കണ്ട രചന എന്നും ലോറൻസ് പറയുന്നു.

 താൻ വഹിച്ച പങ്ക് ചെറുതായിരുന്നെന്നും പേനയുടെ കഴിവും, വാഗ്സാമർത്ഥ്യവും കൗശലവും ഉപയോഗിച്ച് വ്യാജമായ പ്രാഥമികത താൻ സ്വന്തമാക്കിയതാണെന്നും ലോറൻസ് എഴുതിയിട്ടുണ്ട്. ("My proper share was a minor one, but because of a fluent pen, a free speech, and a certain adroitness of brain, I took upon myself, as I describe it, a mock primacy.") 


</doc>
<doc id="231647" url="https://ml.wikipedia.org/wiki?curid=231647" title="മഹാഗൗരി">
മഹാഗൗരി

നവദുർഗ്ഗയിൽ ഏട്ടാമത്തെ ദേവിയാണ് മഹാഗൗരി(महागौरी). നവരാത്രിയുടെ എട്ടാമത്തെനാളിലാണ് മഹാഗൗരിയെ പ്രധാനമായും ആരാധിക്കുന്നത്. ഹൈന്ദവവിശ്വാസമനുസരിച്ച് ഭക്തരുടെ കാമനകൾ പൂർത്തീകരിക്കുന്ന ദേവിയാണ് മഹാഗൗരി. കൂടാതെ മഹാഗൗരിയെ പ്രാർത്ഥിക്കുന്ന ഭക്തന്റെ ജീവിതത്തിലെ എല്ലാ ദുഃഖങ്ങളും നശിക്കുന്നു. നാലുകരങ്ങളാണ് മഹാഗൗരിക്കുള്ളത്. ശൂലവും ഡമരുവും മഹാഗൗരി കൈകളിലേന്തിയിരിക്കുന്നു.

വളരെയേറെ വെളുത്തത് എന്നാണ് മഹാഗൗരി എന്ന നാമത്തിനർത്ഥം. മഹാഗൗരിയുടെ ശരീരവും ആടയാഭരണങ്ങളും വെളുത്തതാണ്. ദേവിയുടെ വാഹനവും വെള്ളനിറത്തിലുള്ള ഒരു കാളയാണ്

ഒരിക്കൽ ദേവി പാർവ്വതി ഭഗവാൻ ശിവനെ പതിയായ് ലഭിക്കുന്നതിനുവേണ്ടി കഠിനമായ തപം അനുഷ്ഠിച്ചു. അനേകനാളുകൾ നീണ്ടുനിന്ന ഈ തപസ്സിന്റെ പരിണതഫലം എന്നവണ്ണം പാർവ്വതിയുടെ ശരീരം മണ്ണും പൊടിയുമേറ്റ് കറുത്തനിറത്തിലായി. നാളുകൾ കഴിഞ്ഞപ്പോൾ ശിവൻ പാർവ്വതിയിൽ സംപ്രീതനാകുകയും പാർവ്വതിയെ പത്നിയായി സ്വീകരിക്കാം എന്ന് വരം നൽകുകയുമുണ്ടായി. ശേഷം ഗംഗാജലംകൊണ്ട് ശിവൻ പാർവ്വതിയെ അഭിഷേകം ചെയ്തു. അതോടെ പാർവ്വതിയുടെ ശരീരം വളരെയേറെ വെള്ളുത്തനിറമായി. വളരെ വെളുത്തവൾ എന്നർത്ഥം വരുന്ന മഹാഗൗരി എന്ന നാമം പാർവ്വതിക്ക് സിദ്ധിച്ചു.



</doc>
<doc id="231648" url="https://ml.wikipedia.org/wiki?curid=231648" title="ആഡാ ഇ. യോനാത്ത്">
ആഡാ ഇ. യോനാത്ത്

2009-ലെ രസതന്ത്രത്തിനുള്ള നോബൽ സമ്മാനം നേടിയ ശാസ്ത്രജ്ഞയാണ് ആഡാ ഇ. യോനാത്ത് (ജനനം: 22 ജൂൺ 1939). ഇസ്രയേൽ സ്വദേശിയായ ആഡായ്ക്ക് റൈബോസോമുകളുടെ ഘടനയെ സംബന്ധിക്കുന്ന പഠനത്തിനാണ് നോബൽ പുരസ്കാരം ലഭിച്ചത്. നോബൽ നേടുന്ന ആദ്യ ഇസ്രയേലി വനിതയാണ് ആഡാ ഇ. യോനാത്ത്. വീസ്മാൻ ഇൻസ്റ്റിറ്റ്യൂട്ട് ഓഫ് സയൻസിലെ ഹെലൻ ആന്റ് മിൽട്ടൺ എ കിമ്മൽമാൻ ജൈവ തന്മാത്രാ ഘടന കേന്ദ്രത്തിന്റെ (Helen and Milton A. Kimmelman Center for Biomolecular Structure and Assembly)ഡയറക്ടറാണ്.



</doc>
<doc id="231652" url="https://ml.wikipedia.org/wiki?curid=231652" title="ഓക്സീകരണം">
ഓക്സീകരണം

ഒരു രാസപ്രവർത്തനത്തിൽ ഇലക്ട്രോണിനെ വിട്ടുകൊടുക്കുന്നതാണ് ഓക്സീകരണം (oxidation). ഇലക്ട്രോൺ സ്വീകരിക്കുന്ന പ്രവർത്തനമാണ് നിരോക്‌സീകരണം. ഓക്സീകരണം നടത്തുന്നവ ഓക്സീകാരികൾ എന്നറിയപ്പെടുന്നു. ഓക്സീകരണത്തിന് വിധേയമാവുന്നവ നിരോക്സീകാരികൾ (Reduction Agent) എന്നറിയപ്പെടുന്നു.

മഗ്നീഷ്യം ക്ലോറൈഡുണ്ടാകുന്ന രാസപ്രവർത്തനത്തിൽ മഗ്നീഷ്യം, ക്ലോറിന് ഇലക്ട്രോൺ വിട്ടുകൊടുത്ത് ക്ലോറിനെ നിരോക്‌സീകരിക്കുന്നു. ഇതിനാൽ തന്നെ ഈ രാസപ്രവർത്തനത്തിൽ മഗ്നീഷ്യം നിരോക്‌സീകാരിയായും ക്ലോറിൻ ഇലക്ട്രോൺ സ്വീകരിക്കുന്നതിനാൽ ഓക്‌സീകാരിയായും പരിഗണിക്കുന്നു. മറ്റൊരുവിധത്തിൽ പറഞ്ഞാൽ ഓക്‌സിഡേഷൻ നമ്പർ കൂട്ടുന്ന പ്രവർത്തനമാണ് ഓക്‌സീകരണം. ഓക്‌സിഡേഷൻ നമ്പർ കുറയുന്ന പ്രവർത്തനമാണ് നിരോക്‌സീകരണം.

രാസപ്രവർത്തനത്തിൽ ഏതു ഭാഗത്താണോ ഓക്‌സിഡേഷൻ നമ്പർ കുറയുന്നത് ആ തന്മാത്രയായിരിക്കും ഓക്‌സീകാരി. ഓക്‌സിഡേഷൻ നമ്പർ കൂടുന്ന തന്മാത്ര ഏതു ഭാഗത്താണോ ആ തന്മാത്രയായിരിക്കും നിരോക്‌സീകാരി. രാസപ്രവർത്തനം നടക്കുന്ന ഒരു സംയുക്തത്തിലെ ഘടക മൂലകങ്ങളുടെ ഓക്‌സീകരണാവസ്ഥയെ സൂചിപ്പിക്കുന്ന സംഖ്യയാണ് ഓക്‌സിഡേഷൻ നമ്പർ. ഓക്‌സീകരണം,നിരോക്‌സീകരണം എന്നീ പ്രവർത്തനങ്ങൾ ഒരുമിച്ച് നടക്കുന്നതിനാൽ ഇത്തരം രാസപ്രവർത്തനങ്ങളെ റിഡോക്‌സ് പ്രവർത്തനം എന്നു വിളിക്കാം.


</doc>
<doc id="231656" url="https://ml.wikipedia.org/wiki?curid=231656" title="ചിലന്തിയമ്പലം">
ചിലന്തിയമ്പലം

ഭാരതത്തിൽ ദുർഗ്ഗാ സങ്കൽപ്പത്തിൽ ചിലന്തിയെ ആരാധിക്കുന്ന സമ്പ്രദായം നിലനിൽക്കുന്ന അപൂർവ ക്ഷേത്രങ്ങളിലൊന്നാണിത്. പത്തനംതിട്ട ജില്ലയിൽ ഏഴംകുളം-കൈപ്പട്ടൂർ റോഡിൽ കൊടുമൺ ജങ്ഷനിൽ നിന്നും 1.5 കി. മീ കിഴക്കു മാറി സ്ഥിതി ചെയ്യുന്ന പള്ളിയറ ദേവീക്ഷേത്രമാണ് "ചിലന്തിയമ്പലം" എന്ന പേരിൽ അറിയപ്പെടുന്നത്‌. ഈ ഭഗവതീ ക്ഷേത്രത്തിൽ വന്നു പൂജ ചെയ്തു പ്രസാദം കഴിപ്പിച്ചാൽ എത്ര കടുത്ത ചിലന്തി വിഷ ബാധയും ശമിക്കുമെന്നാണ് ഭക്ത ജന വിശ്വാസം.
ഈ ക്ഷേത്രത്തിന്റെ ചരിത്രവും ഐതിഹ്യവും ആശ്ചര്യ ചൂഢാമണിയുടെ കർത്താവും ചെന്നീർക്കര സ്വരൂപത്തിന്റെ അധിപനുമായ ശക്തിഭദ്രനുമായി ബന്ധപ്പെട്ടതാണ്.കൊടുന്തറ ശ്രീ സുബ്രഹ്മണ്യസ്വാമിക്ഷേത്രത്തിൽ പ്രതിഷ്ഠിച്ചിരുന്നതാണ് ഈ വിഗ്രഹം. നമ്പൂതിരിമാരുമായുള്ള അവകാശതർകത്തെതുടർന്ന് തന്റെ അവകാശമായ് ലഭിച്ച മഹാവിഷ്ണു, ദുർഗ്ഗാദേവി, ഗണപതി എന്നീ ദേവ വിഗ്രഹങളിൽ ദുർഗ്ഗാഭഗവതിയെ ശക്തിഭദ്രൻ കൊടുമണ് പള്ളിയറയിലും മഹാവിഷ്ണുവിനെ വൈകുണ്ഠ്പുരത്തും പ്രതിഷ്ഠിച്ചു.

ശക്തിഭദ്രൻ കുന്നത്തൂർ താലൂക്കിൽ ഉൾപെട്ട കൊടുമൺ പകുതിയിൽപെട്ട ചെന്നീർക്കര സ്വരൂപം എന്ന ബ്രാഹ്മണ പ്രഭുകുടുംബത്തിലാണ് ജനിച്ചത് എന്ന് ലേഖനത്തിന്റെ ആദ്യഭാഗത്ത് സൂചിപ്പിച്ചിട്ടുള്ളതാണ്. ചെന്നീർക്കര സ്വരൂപത്തെക്കുറിച്ച് ഉള്ള ആധികാരിക രേഖകളും കണ്ടെത്തലുകളും പത്തനംതിട്ട ജില്ലയിൽ അടൂർ താലൂക്കിൽ വീരയോദ്ധാവായ ശ്രീ.വേലുത്തമ്പി ദളവ വീരമൃത്യുവരിച്ച മണ്ണടിയിൽ ഉള്ള വാക്കവഞ്ഞിപ്പുഴ മഠവുമായി ബന്ധപ്പെട്ടു കിടക്കുന്നു. കാലക്രമത്തിൽ ചെന്നീർക്കര സ്വരൂപത്തിൽ ആൺ പ്രജകൾ ഇല്ലാതാവുകയും ശക്തിഭദ്രര് സാവിത്രി, ശക്തിഭദ്രര് ശ്രീദേവി എന്നീ രണ്ട് അന്തർജനങ്ങൾ മാത്രം അവശേഷിക്കുകയും ഇവരെ 966 ൽ വാക്കവഞ്ഞിപ്പുഴ മഠത്തിലെ കാരണവനായ ഇരവിതായരു എന്ന ബ്രാഹ്മണൻ ദത്തെടുത്തു എന്നും പറയപ്പെടുന്നു. (കുടുംബ സ്വത്തുക്കൾ ഉൾപ്പെടെ). പഴയ മലയാണ്മ ലിപിയിൽ എഴുതി രേഖപ്പെടുത്തിയിട്ടുള്ള ദത്തോലക്കരണം (എഴുത്തോല) ഇന്നും മഠത്തിൽ സൂക്ഷിച്ചിട്ടുള്ളതായി കാണാവുന്നതാണ്.  ശക്തിഭദ്രനും ചിലന്തി അമ്പലവും  ശക്തിഭദ്ര കുടുംബത്തിന്റെ ആസ്ഥാനം കൊടുമൺ പള്ളിയറ ദേവീക്ഷത്രത്തിന് സമീപമുള്ള കോയിക്കൽ കൊട്ടാരം ആയിരുന്നു എന്ന് വ്യക്തമായി കാണുന്നു. ക്ഷേത്ര സ്പർശികളായ കല്പിത കഥകൾ പരിശോധിച്ചാൽ അവയിൽ ചിലത് ചരിത്രസംഭവങ്ങളുമായി അടുത്ത് കിടക്കുന്നതായി കാണാൻ കഴിയും. പുരാതനകാല ജനതയുടെ ആചാരാനുഷ്ഠാനങ്ങളും അവരുടെ ജീവിതചര്യകളും മനസ്സിലാക്കുവാൻ ചില ലിഖിതങ്ങളും വാസ്തു ശില്പങ്ങളും ഗ്രന്ഥസമുച്ഛയങ്ങളും സ്ഥലത്തെ മറ്റു പുരാവസ്തുക്കളും പരിശോധിച്ചാൽ മനസ്സിലാക്കാവുന്നതാണ്. ഉജ്ജ്വങ്ങളായ എത്രയോ ആവിഷ്കാരങ്ങൾ ഉടലെടുത്തത് ക്ഷേത്രസങ്കേതങ്ങളിൽ വച്ചാണ്. അതിൽ മേൽപ്പത്തൂരും, പൂന്താനവും, കാളിദാസനും തുടങ്ങിയ നിരവധി സാഹിത്യ കലാകാരന്മാരുടെ വിജ്ഞാനരശ്മികൾ വിതറിയ സന്ദർഭങ്ങൾ ക്ഷേത്രങ്ങളായിരുന്നു എന്നു പറയപ്പെടുന്നു. അതുപോലെതന്നെ ശക്തിഭദ്രമഹാകവിക്ക് തന്റെ കാവ്യമായ ആശ്ചര്യചൂഢാമണി രചിക്കാനിടയായ വിജ്ഞാന ഉദയം ലഭിച്ചത് പള്ളിയറ ദേവീക്ഷേത്രം (ചിലന്തിയമ്പലം) ആയിരുന്നു എന്ന് അനുമാനിക്കാവുന്നതാണ്.  

ചെന്നീർക്കര രാജസ്വരൂപത്തിന്റെ കൊട്ടാരം വക തേവാരമൂർത്തി ആയിരുന്ന ശ്രീ പള്ളിയറ ദേവീക്ഷേത്രം (ചിലന്തിയമ്പലം). ഈ ക്ഷേത്രത്തിന് പിന്നീട് ചിലന്തിയമ്പലം എന്ന് പേര് വരാൻ കാരണം ശക്തിഭദ്രകുടുംബത്തിലെ ഒരു അന്തർജനത്തിന്റെ നിർവാണകഥയുമായി ബന്ധപ്പെട്ടു കിടക്കുന്നു. ഏകദേശം തൊള്ളായിരത്തി അൻപ്പത്തി ആറാം (956) ആണ്ടോടുകൂടി ചെന്നീർക്കര സ്വരൂപത്തിൽ ആൺ പ്രജകൾ ഇല്ലാതാവുകയും ശക്തിഭദ്രര് സാവിത്രി, ശക്തിഭദ്രര് ശ്രീദേവി എന്നീ രണ്ട് അന്തർജനങ്ങൾ മാത്രം അവശേഷിക്കുകയും ഇവരെ വാക്കവഞ്ഞിപ്പുഴ മഠത്തിലെ കാരണവനായ ഇരവിതായരു എന്ന ബ്രാഹ്മണൻ ദത്തെടുത്തു എന്നും മുൻപ് സൂചിപ്പിച്ചിട്ടുള്ളതാകുന്നു. പിന്നീട് ഇവർ കോയിക്കൽ കൊട്ടാരത്തിൽ (ചിലന്തി അമ്പലത്തിനു സമീപം) താമസമാക്കി ജീവിച്ചുപോന്നു. കാലാന്തരത്തിൽ അതിൽ ഒരു അന്തർജനം ഏകാന്തവാസത്തിൽ ഏർപെടുകയും ആത്മീയതയിൽ ലയിച്ച് അറയ്കുള്ളിൽ ആദിപരാശക്തിയായ ദുർഗ്ഗാഭഗവതിയെ തപസ് അനുഷ്ഠിച്ചു പോന്നു. തുടർന്ന് ഇവരിൽ ദേവീ ചൈതന്യമുള്ള ചിലന്തികൾ വലകെട്ടുകയും , ചിലന്തികൾ ഇവരുടെ ആജഞാനുവർത്തികൾ ആകുകയും ചെയ്തു എന്നും, ഈ വലക്കുള്ളിൽ ഇരുന്ന് അന്തർജനം സമാധിയായി തീർന്നു, ഈ ഭക്തയുടെ ആത്മചൈതന്യം തൊട്ടടുത്ത ദുർഗ്ഗാക്ഷേത്രത്തിൽ ലയിച്ചു ചേർന്നു ജഗദംബയിൽ മോക്ഷം പ്രാപിച്ചു എന്നാണ് പറയപ്പെടുന്നത്. അന്നു മുതൽ ക്ഷേത്രത്തിന് "ചിലന്തിയമ്പലം" എന്ന പേരു വന്നത് എന്ന് കരുതുന്നു. ഈ വിശ്വാസത്തിന്റെ പിൻബലത്താൽ അനേകം ചിലന്തി വിഷബാധയേറ്റ വിഷബാധകരും മറ്റു തീർത്ഥാടകരും ഈ ക്ഷേത്രദർശനം നടത്തി രോഗശാന്തി നേടുന്നു എന്ന് അനുഭവസ്ഥരും ക്ഷത്രേസമീപവാസികളും സാക്ഷ്യപ്പെടുത്തുന്നു. ഈ ക്ഷേത്രത്തിനു സമീപമുള്ള മറ്റൊരു ക്ഷേത്രമായ വൈകുണ്ഠപുരം മഹാവിഷ്ണുക്ഷേത്രം ശക്തിഭദ്രനാൽ പ്രതിഷ്ഠാകർമ്മം നിർവ്വഹിക്കപ്പെട്ടതാണെന്ന് പറയപ്പെടുന്നു. വൃത്താകൃതിയിലുള്ള ശ്രീകോവിലും അതിനോടു ചേർന്നുള്ള ചുവർചിത്രങ്ങളും ഈ കാലഘട്ടത്തെ സൂചിപ്പിക്കുന്നതാണെന്ന് ചരിത്രകാരന്മാരും ഗവേഷകരും സമർത്ഥിക്കുന്നു. ഈ രണ്ടു ക്ഷേത്രങ്ങളുടെയും സമീപത്തുനിന്നും ലഭിച്ചിട്ടുള്ള ചില കൽത്തൂണുകളും, കിണറുകളും, കുളങ്ങളും എല്ലാം പഴയ ചില നാഗരികതകൾ വിളിച്ചോതുന്ന ചരിത്ര സംഭവങ്ങൾ തന്നെയാണെന്ന് വിസ്മരിക്കാൻ പറ്റാത്ത കാര്യമാണ്.


</doc>
<doc id="231658" url="https://ml.wikipedia.org/wiki?curid=231658" title="മൾട്ടിമീഡിയ മെസേജിങ് സർവീസ്">
മൾട്ടിമീഡിയ മെസേജിങ് സർവീസ്

മൾട്ടി മീഡിയ മെസ്സേജ് സർവ്വീസ് എന്നതിൻറെ ചുരുക്കെഴുത്താണ്‌ എം.എം.എസ്. എന്നറിയപ്പെടുന്നത്. അത്യന്താധുനിക മൊബൈൽ ഹാൻഡ്‌ സെറ്റുകൾ ഉപയോഗിച്ച് ചിത്രങ്ങളും വീഡിയോകളും പാട്ടുകളും പരസ്പരം കൈമാറുന്ന GSM നെറ്റ്‌വർക്ക് സാങ്കേതിക വിദ്യ എം എം എസ് എന്ന പേരിൽ വിവക്ഷിക്കപ്പെടുന്നു.


[വർഗ്ഗം:വാർത്താവിനിമയം]


</doc>
<doc id="231660" url="https://ml.wikipedia.org/wiki?curid=231660" title="പ്രതാപ് ചന്ദ്ര റെഡ്ഡി">
പ്രതാപ് ചന്ദ്ര റെഡ്ഡി

ഇന്ത്യയിലെ ആദ്യത്തെ കോർപ്പറേറ്റ് ആശുപത്രി ശൃംഖലയായ അപ്പോളോയുടെ സ്ഥാപകനാണ് ഡോ. പ്രതാപ്ചന്ദ്രറെഡ്ഡി.

1983-ൽ അദ്ദേഹം തന്റെ ആശുപത്രി ശൃംഖലയായ അപ്പോളോ ആശുപത്രികൾക്ക് ചെന്നൈയിൽ തുടക്കമിട്ടു. തന്റെ അൻപതാമത്തെ വയസ്സിൽ അദ്ദേഹം തുടങ്ങിയ ഈ സ്ഥാപനത്തിന്ന് 2013-ൽ 54 ആശുപത്രികളും 1600 ഫാർമസികളും 60 ക്ലിനിക്കൽ ലബോറട്ടറികളും 11 നഴ്സിങ്ങ് കോളേജുകളും ഉണ്ട്.
മൊത്തം പതിനായിരം കിടക്കകൾ ഈ ആശുപത്രികളിലെല്ലാം കൂടി ഉണ്ട്. അതിനൂതനങ്ങളായ സാങ്കേതികഉപകരണങ്ങൾ കൊണ്ട് സമ്പന്നമായ ഈ ശൃംഖലയിൽ ഒരുലക്ഷത്തോളം പേർ പ്രതിദിനം ചികിത്സക്കായി എത്തുന്നു. യു.ഏ. ഇ. അടക്കമുള്ള ഗൾഫ് രാജ്യങ്ങളിൽ ഇതിന്ന് ശാഖകളുണ്ട്.

<references>


</doc>
<doc id="231661" url="https://ml.wikipedia.org/wiki?curid=231661" title="ദഹ്റാൻ">
ദഹ്റാൻ

സൗദി അറേബ്യയുടെ കിഴക്കൻ പ്രവിശ്യ (സൗദി_അറേബ്യ)യിലെ ഒരു പ്രധാന വ്യാവസായിക നഗരമാണ് ദഹ്റാൻ "aẓ-Ẓahrān"). ലോകത്തിലെ ഏറ്റവും വലിയ പെട്രോളിയം കമ്പനിയായ സൗദി അറേബ്യൻ ദേശീയ എണ്ണക്കമ്പനിയായ സൗദി അരാംകൊയുടെ ആസ്ഥാനം ദഹ്റാനിലാണ്. 

അന്തരാഷ്ട്രനിലവാരത്തിലുള്ള റോഡ് ശ്രിംഖലയുള്ള നഗരമാണ് ദഹ്റാൻ. രാജ്യത്തിന്റെ ഏതൊരു നഗരത്തിലേക്ക് എത്തിപ്പെടാവുന്ന രീതിയിലാണ് റോഡുകൾ നിർമ്മിച്ചിരിക്കുന്നത്. തുറമുഖം, തീവണ്ടിതാവളം, വീമാനതാവളം തുടങ്ങിയ ഗതാഗതസൗകര്യങ്ങൾ തൊട്ടടുത്ത ദമാം നഗരത്തിന്റേതാണ്. 




</doc>
<doc id="231665" url="https://ml.wikipedia.org/wiki?curid=231665" title="ചിറ്റീന്തൽ">
ചിറ്റീന്തൽ

യൂറോപ്പ് വൻകരയിലെ പനവർഗ്ഗത്തിൽപ്പെടുന്ന ഏക തദ്ദേശീയമായ വൃക്ഷമാണ് ചിറ്റീന്തൽ. . സ്വാഭാവികമായി കാണപ്പെടുന്നവയിൽ ഭൂമുഖത്തിന്റെ ഏറ്റവും വടക്കായി കാണുന്ന പനയും ഇതുതന്നെയാണ്. ലോകത്ത് പലയിടങ്ങളിലും അലങ്കാരവൃക്ഷമായി നട്ടുപിടിപ്പിച്ചുവരുന്നു. Chamaerops ജനുസിലെ ഏക സ്പീഷിസാണിത്. തീയിനെയും വരൾച്ചയെയും പ്രതിരോധിക്കാനുള്ള ചിറ്റീന്തലിന്റെ കഴിവ് വലിയ പരിസ്ഥിതി പ്രാധാന്യമുള്ളതാണ്. കുട്ടയും വട്ടിയും ചൂലുമെല്ലാം ഉണ്ടാക്കാൻ ഇതിന്റെ ഇലകൾ ഉപയോഗിക്കുന്നു. ഔഷധഗുണമുണ്ട്. വളരുന്ന ഇടങ്ങളുടെ നഷ്ടവും നഗരവൽക്കരണവും ഇതിനെയൊരു വംശനാശഭീഷണിയുള്ള മരമാക്കിത്തീർക്കുന്നു. Dwarf Fan Palm, European Fan Palm, Mediterranean Fan Palm എന്നെല്ലാം അറിയപ്പെടുന്നു.



</doc>
<doc id="231667" url="https://ml.wikipedia.org/wiki?curid=231667" title="ടി.വി. ശങ്കരനാരായണൻ">
ടി.വി. ശങ്കരനാരായണൻ

പ്രമുഖനായ കർണാടക സംഗീതജ്ഞനാണ് ടി.വി. ശങ്കരനാരായണൻ(തിരുവലങ്ങാടു വെമ്പുഅയ്യർ ശങ്കരനാരായണൻ, ജനനം :7 മാർച്ച് 1945).
സംഗീതജ്ഞരായ തിരുവാലങ്ങൽ വെമ്പു അയ്യരുടെയും ഗോമതി അമ്മാളുടെയും മകനാണ്. അമ്മാവനും പ്രസിദ്ധ സംഗീതജ്ഞനുമായ മധുരൈ മണി അയ്യർ ആണ് അദ്ദേഹത്തിന്റെ ഗുരു.


</doc>
<doc id="231669" url="https://ml.wikipedia.org/wiki?curid=231669" title="ശ്രുതകീർത്തി">
ശ്രുതകീർത്തി

രാമായണത്തിൽ ദശരഥന്റെ നാലുമക്കളിൽ ഒരാളായ ശത്രുഘ്നൻറെ പത്നിയാണ് ശ്രുതകീർത്തി. ജനകന്റെ നാലുപുത്രിമാരിൽ ഒരുവൾ. രാമായണത്തിൽ വലിയ പ്രാധാന്യമൊന്നും ഈ കഥാപാത്രത്തിനില്ല


</doc>
<doc id="231670" url="https://ml.wikipedia.org/wiki?curid=231670" title="കിറ്റിവേക്ക് കടൽകാക്ക">
കിറ്റിവേക്ക് കടൽകാക്ക

ഒരു തരം കടൽ കാക്കയാണ് കിറ്റിവേക്ക് കടൽകാക്ക. പ്രധാനമായും വടക്കേ അമേരിക്കയിലും യൂറോപ്പിലും കണ്ടുവരുന്ന പക്ഷികളാണിവ.

ഇന്ത്യയിൽ ഇവയെ ഗോവ (2005), മഹാരാഷ്ട്ര (2012), അസം (2012), മഹാരാഷ്ട്ര (2013), ചാവക്കാട് (2012-13) എന്നിവിടങ്ങളിൽ ഇവയെ ഇതിനുമുമ്പ് കണ്ടെത്തിയിട്ടുണ്ട്. 


</doc>
<doc id="231672" url="https://ml.wikipedia.org/wiki?curid=231672" title="കുറ്റിച്ചൂരൽ">
കുറ്റിച്ചൂരൽ

പശ്ചിമഘട്ടത്തിലെ 900 മുതൽ 1600 മീറ്റർ വരെയുള്ളയിടങ്ങളിൽ കാണുന്ന ദുർബലകാണ്ഡമുള്ള ഒരു അപൂർവഇനം ചൂരലാണ് കുറ്റിച്ചൂരൽ. . കൃഷി ചെയ്യുമ്പോൾ നട്ട് 10-12 കൊല്ലമാവുമ്പോഴേക്കും ഓരോ ചുവട്ടിലും അൻപതിലേറെ തണ്ടുകൾ കാണും. കഴക്കാടൻചൂരൽ എന്നും അറിയപ്പെടുന്നു.


</doc>
<doc id="231674" url="https://ml.wikipedia.org/wiki?curid=231674" title="മാണ്ഡവി">
മാണ്ഡവി

രാമായണത്തിലെ ഒരു കഥാപാത്രമാണു മാണ്ഡവി. ജനകമഹാരാജാവിന്റെ അനുജനായ കുശദ്വജന്റെ രണ്ടു പുത്രിമാരിൽ ഒരുവളാണ് ഈ കഥാപാത്രം. ദശരഥമഹാരാജാവിന്റെ നാലുമക്കളിൽ ഒരാളായ ഭരതൻ ഇവരെ വിവാഹം കഴിച്ചു. രാമായണത്തിൽ വലിയ പ്രാധാന്യമൊന്നും ഈ കഥാപാത്രത്തിനില്ല.


</doc>
<doc id="231676" url="https://ml.wikipedia.org/wiki?curid=231676" title="ചെറുചൂരൽ">
ചെറുചൂരൽ

പശ്ചിമഘട്ടത്തിൽ ധാരാളമായി കാണുന്ന ഒരു ചെടിയാണ് ചിമ എന്നും അറിയപ്പെടുന്ന ചെറുചൂരൽ. . 300 മീറ്ററീനും 1500 മീറ്ററിനും ഇടയിൽ ഉയരമുള്ള നനവാർന്ന നിത്യഹരിതവനങ്ങളിൽ കാണുന്നു. ഒന്നേകാൽ മീറ്ററോളം നീളമുണ്ട് ഇലയ്ക്ക്. കുറ്റിച്ചൂരലുമായി നല്ല സാമ്യമുണ്ട്. 



</doc>
<doc id="231678" url="https://ml.wikipedia.org/wiki?curid=231678" title="ഖതീഫ്">
ഖതീഫ്

സൗദി അറേബ്യയിലെ കിഴക്കൻ പ്രവിശ്യയിൽ പെട്ട ഒരു നഗരമാണ് ഖതീഫ് (അറബി: القطيف). അറേബ്യൻ ഉപദ്വീപിന്റെ കിഴക്ക് ഭാഗത്തുള്ള ഒരു പുരാതന ജനവാസ കേന്ദ്രം കൂടിയാണ് ഖതീഫ്.



</doc>
<doc id="231680" url="https://ml.wikipedia.org/wiki?curid=231680" title="കാട്ടുചൂരൽ">
കാട്ടുചൂരൽ

കേരളത്തിലെ നനവാർന്ന നിത്യഹരിതവനങ്ങളിൽ പരക്കെ കാണപ്പെടുന്ന ഒരുതരം ചൂരലാണ് കാട്ടുചൂരൽ. . 


</doc>
<doc id="231681" url="https://ml.wikipedia.org/wiki?curid=231681" title="ചന്നപട്ടണം കളിപ്പാട്ടങ്ങൾ">
ചന്നപട്ടണം കളിപ്പാട്ടങ്ങൾ

കർണാടകയിലെ ചന്നപട്ടണത്തിൽ നിർമ്മിക്കപ്പെടുന്ന തടി കൊണ്ടുള്ള കളിപ്പാട്ടങ്ങളും പാവകളുമാണ് ചന്നപട്ടണം കളിപ്പാട്ടങ്ങൾ എന്നറിയപ്പെടുന്നത്. പരമ്പരാത കരകൗശലവിദ്യയിൽ നിർമ്മിക്കപ്പെടുന്ന ഈ കളിപ്പാട്ടങ്ങൾ ഭൂപ്രദേശസൂചികയിൽ ഉൾപ്പെടുത്തപ്പെട്ടിട്ടുണ്ട്. ഈ കളിപ്പാട്ടങ്ങളുടെ പ്രശസ്തി കാരണം ചന്നപട്ടണത്തെ കളിപ്പാട്ടങ്ങളുടെ നാട് എന്നർത്ഥമുള്ള "ഗൊംബേഗള ഊരു" എന്ന് വിശേഷിപ്പിക്കാറുണ്ട്.

ഈ കളിപ്പാട്ടനിർമ്മാണത്തിന്റെ ചരിത്രം 18-ആം നൂറ്റാണ്ടിൽ ടിപ്പു സുൽത്താന്റെ ഭരണകാലത്ത് നിന്ന് തുടങ്ങുന്നു. തദ്ദേശീയരായ കരകൗശലപ്പണിക്കാരെ മരം കൊണ്ടുള്ള കളിപ്പാട്ടനിർമ്മാണം പരിശീലിപ്പിക്കുവാനായി ടിപ്പു പേർഷ്യയിൽ നിന്നും കരകൗശലവിദഗ്ദരെ കൊണ്ടുവന്നതായി പറയപ്പെടുന്നു. രണ്ടു നൂറ്റാണ്ടുകളായി ഐവറി വുഡ് ഉപയോഗിച്ചാണ് ഈ കളിപ്പാട്ടങ്ങൾ നിർമ്മിക്കുന്നത്. വീട്ടിയും ചന്ദനവും ചില സന്ദർഭങ്ങളിൽ ഉപയോഗിക്കാറുണ്ട്.

പരമ്പരാഗതമായി ഉപയോഗിച്ചു വരുന്ന ഐവറി വുഡിനു പുറമേ റബറും കേദാറും പൈനും ആധുനികകാലത്ത് ഈ കളിപ്പാട്ടനിർമ്മാണത്തിനായി ഉപയോഗിക്കാറുണ്ട്. മരങ്ങൾ ശേഖരിക്കുക, അവ സംസ്കരിച്ചെടുക്കുക, വിവിധ ആകൃതികളിൽ മുറിച്ചെടുക്കുക കൊത്തുപണികൾ നടത്തുക, അനുയോജ്യമായ നിറങ്ങൾ നൽകുക, പോളിഷ് ചെയ്യുക തുടങ്ങി വിവിധ ഘട്ടങ്ങൾ ഇവയുടെ നിർമ്മാണത്തിലുണ്ട്. പൂർണ്ണമായും സസ്യനിർമ്മിത ചായങ്ങളാണ് ചന്നപട്ടണം കളിപ്പാട്ടങ്ങൾക്ക് നിറം പകരുവാൻ ഉപയോഗിക്കുന്നത്. 2006 ഒക്ടോബറിലെ കണക്കുകൾ പ്രകാരം 50 ചെറു ഫാക്ടറികളിലും 254 ഭവനയൂണിറ്റുകളിലുമായി 6000 ആളുകൾ ചന്നപട്ടണപ്രദേശത്ത് ഈ തൊഴിലിലേർപ്പെട്ടിരിക്കുന്നു.

കാര്യമായ പിന്തുണയുടെയും വിപണനതന്ത്രങ്ങളുടെയും അഭാവത്തിൽ ഒരു ദശകത്തിലേറെയായി സാമ്പത്തിക പ്രതിസന്ധി നേരിടുന്ന ഈ വ്യവസായം ഏകദേശം പൂർണമായി ഇല്ലാതെയായിക്കൊണ്ടിരിക്കുന്ന അവസ്ഥയിലാണ്. ഈ വ്യവസായത്തെ താങ്ങിനിർത്താനും കാലഘട്ടത്തിനനുസരിച്ച് നവീകരിക്കുവാനും കർണാടക കരകൗശലവകുപ്പും കർണാടക സർക്കാരും വിവിധ പദ്ധതികൾ ഇപ്പോൾ ആവിഷ്കരിച്ചിട്ടുണ്ട്.


</doc>
<doc id="231682" url="https://ml.wikipedia.org/wiki?curid=231682" title="അരിച്ചൂരൽ">
അരിച്ചൂരൽ

കേരളത്തിലെ നനവാർന്ന നിത്യഹരിതവനങ്ങളിൽ പരക്കെ കാണപ്പെടുന്ന ഒരുതരം ചൂരലാണ് അരിച്ചൂരൽ.. വണ്ണം തീരെ കുറവാണ്. ഇലയ്ക്ക് 40-60 സെ, മി നീളം കാണും. ചെറുചൂരൽ, വള്ളിച്ചൂരൽ എന്നെല്ലാം അറിയപ്പെടുന്നു.


</doc>
<doc id="231685" url="https://ml.wikipedia.org/wiki?curid=231685" title="മണിച്ചൂരൽ">
മണിച്ചൂരൽ

കേരളത്തിലെ ആനമലയിലും നീലഗിരിയിലും ധാരാളമുള്ള ചെറിയ ഒരിനം ചൂരലാണ് മണിച്ചൂരൽ. . ധാരാളം ഇലകളുള്ള ഒരിനമാണിത്.


</doc>
<doc id="231689" url="https://ml.wikipedia.org/wiki?curid=231689" title="പച്ചച്ചൂരൽ">
പച്ചച്ചൂരൽ

ഒട്ടമൂടൻ എന്നും അറിയപ്പെടുന്ന ഒരിനം ചൂരലാണ് പച്ചച്ചൂരൽ. . 



</doc>
<doc id="231692" url="https://ml.wikipedia.org/wiki?curid=231692" title="കല്ലൻചൂരൽ">
കല്ലൻചൂരൽ

കേരളത്തിലെയും തമിഴ്‌നാട്ടിലെയും 1000 മീറ്റർ വരെ ഉയരമുള്ള നിത്യഹരിതവനങ്ങളിൽ കാണുന്ന ഒരിനം ചൂരലാണ് കല്ലൻചൂരൽ. . കാക്കച്ചൂരൽ, കൊല്ലൻചൂരൽ, പിണ്ടിച്ചൂരൽ, വന്തൽ, വാന്തൽ, വെളിച്ചൂരൽ, വേലിച്ചൂരൽ എന്നെല്ലാം പേരുകളുണ്ട്. 10 മീറ്ററോളം ഉയരത്തിൽ കയറിപ്പോവും. ഇലകൾക്ക് 2 മീറ്ററോളം നീളം വയ്ക്കും. ഫർണിച്ചർ ഉണ്ടാക്കാനും കൊട്ടമെടയാനും ഉപയോഗിക്കുന്നു. 


</doc>
<doc id="231694" url="https://ml.wikipedia.org/wiki?curid=231694" title="പാൽച്ചൂരൽ">
പാൽച്ചൂരൽ

കേരളത്തിലെയും കർണ്ണാടകത്തിലെയും 950 മീറ്റർ വരെ ഉയരമുള്ള നനവാർന്ന മഴക്കാടുകളിൽ കാണുന്ന ഒരിനം ചൂരലാണ് പാൽച്ചൂരൽ. . മുറിച്ചാൽ പാലുപോലുള്ള ഒരു വെള്ളക്കറ വരാറുണ്ട്.


</doc>
<doc id="231744" url="https://ml.wikipedia.org/wiki?curid=231744" title="ആനന്ദ മഹിദോൾ">
ആനന്ദ മഹിദോൾ

തായ്ലാൻഡിലെ ചക്രി രാജവംശത്തിലെ എട്ടാമത്തെ രാജാവായിരുന്നു ആനന്ദ മഹിദോൾ (Thai: อานันทมหิดล) (1925 സെപ്റ്റംബർ 20 – 1946 ജൂൺ 9). ഇദ്ദേഹത്തിന്റെ മുഴുവനായ രാജകീയ പേര് "ഫ്രാ ബാത് സൊംദെത് ഫ്രാ പുരമന്തരമഹാ ആനന്ദ മഹിദോൾ ഫ്രാ ഉത്തമ രാമാധിബോധീന്ദ്ര" (Thai: พระบาทสมเด็จพระปรเมนทรมหาอานันทมหิดลฯ พระอัฐมรามาธิบดินทร) എന്നാണ് ചുരുക്കരൂപത്തിൽ ഉപയോഗിക്കുന്ന സ്ഥാനപ്പേര് രാമാ എട്ടാമൻ എന്നാണ്. ഒൻപതാമത്തെ വയസ്സിലാണ് ഇദ്ദേഹം രാമാ എട്ടാമനായി സ്ഥാനാരോഹണം ചെയ്തത്. ഇദ്ദേഹത്തിന്റെ പിതാവ് മഹിദോൾ അതുല്യതേജ് (Mahidol Adulyadej) (Thai: สมเด็จพระมหิตลาธิเบศรอดุลยเดชวิกรม พระบรมราชชนก) ഒരു മുൻ രാജാവായ ചുലലോങ്ങ്കോൺ (Chulalongkorn the Great) അഥവാ രാമാ അഞ്ചാമന്റെ മകനാണ്. ഇദ്ദേഹത്തിന്റെ സഹോദരൻ ഭൂമിബൊൽ അതുല്ല്യതെജ് രാമാ ഒൻപതാമൻ ഇപ്പോഴത്തെ തായ് രാജാവാണ്.

ആനന്ദ മഹിദോളിന്റെ അപ്പൂപ്പനായ രാമാ അഞ്ചാമന് 4 പ്രധാന ഭാര്യമാരും (രാജ്ഞിമാർ) 92 അപ്രധാന ഭാര്യമാരുമുണ്ടായിരുന്നു അതിൽ 33 ആൺ മക്കളും 44 പെൺ മക്കളുമുണ്ടായിരുന്നു. ആനന്ദ മഹിദോളിന്റെ പിതാവ് മഹിദോൾ അതുല്യതേജ് രാമാ അഞ്ചാമന്റെ അപ്രധാന ഭാര്യമാരിൽ പ്രധാനിയായ സവാങ്ങ് വാദനയുടെ (Savang Vadhana) ഏഴാമത്തെ കുട്ടിയും, രാമാ അഞ്ചാമന്റെ അറുപത്തി ഒൻപതാമത്തെ കുട്ടിയുമായിരുന്നു. രാമാ അഞ്ചാമന്റെ കാലശേഷം അദ്ദേഹത്തിന്റെ പ്രധാന നാലു രാജ്ഞിമാരിലൊരാളായ സൗഭാ ബൊങ്ങ്ശ്രീയുടെ മകനായ വജ്രവുധ് (Vajiravudh) (Thai: พระบาทสมเด็จพระปรเมนทรมหาวชิราวุธฯ พระมงกุฎเกล้าเจ้าอยู่หัว) രാമാ ആറാമനായി സിംഹാസനവരോണം ചെയ്തു. രാമാ ആറാമൻ വജ്രവുധിനു ആൺമക്കളില്ലായിരുന്നത്കൊണ്ട് (ഒരു പെൺകുട്ടി മാത്രമേ ഉണ്ടായിരുന്നുള്ളൂ) ഇദ്ദേഹത്തിന്റെ കാലശേഷം ഇദ്ദേഹത്തിന്റെ സഹോദരനും സൗഭാ ബൊങ്ങ്ശ്രീയുടെ മകനുമായ പ്രജാധിപോക് രാമാ ഏഴാമനായി സ്ഥാനാവരോണം ചെയ്തു. പ്രജാധിപോക് രാജാവ് അക്കാലത്തെ ജനകീയ സർക്കാരുമായുള്ള ചില ഉരസലുകൾ കാരണം 1935 ൽ സ്ഥാനമൊഴിഞ്ഞു. അദ്ദേഹത്തിന് മക്കളില്ലായിരുന്നു. തായ്ലാൻഡിലെ കിരീടാവകാശ നിയമങ്ങൾ പ്രകാരം അടുത്ത അവകാശം രാമാ അഞ്ചാമന്റെ പത്നി സവാങ്ങ് വാദനയുടെ മക്കൾക്കായിരുന്നു. ഇതിൽ ഏറ്റവും യോഗ്യതയുള്ള മകൻ മഹിദോൾ അതുല്യതേജ് അതിന് ആറു വർഷം മുൻപു മരണമടഞ്ഞതിനാൽ അദ്ദേഹത്തിന്റെ ഒൻപത് വയസ്സുകാരനായ മകൻ ആനന്ദ മഹിദോൾ രാമാ എട്ടാമൻ എന്ന പേരിൽ രാജാവായി. ആ സമയത്ത് ആനന്ദ മഹിദോൾ സ്വിറ്റ്സർലാൻഡിൽ പഠിക്കുകയായിരുന്നു.


</doc>
<doc id="231753" url="https://ml.wikipedia.org/wiki?curid=231753" title="മേരി ലീകീയ്">
മേരി ലീകീയ്

ഒരു ബ്രിട്ടീഷ് പുരാവസ്തുഗവേഷകയും നരവംശശാസ്ത്രജ്ഞയുമായിരുന്നു മേരി ലീകീയ് (6 ഫെബ്രുവരി1913 – 9 ഡിസംബർ1996). "പ്രോകോൺസൽ" എന്ന വംശനാശം സംഭവിച്ച ആൾക്കുരങ്ങിന്റെ തലയോടിന്റെ ഫോസിൽ ആദ്യമായി കണ്ടെത്തിയത് ഇവരാണ്. ഭർത്താവായിരുന്ന ലൂയിസ് ലീകീയോടൊത്തായിരുന്നു അധികകാലവും പ്രവർത്തിച്ചിരുന്നത്. ഓൾഡുവായ് ഗോർജിൽ നിന്നും മനുഷ്യന്റെ പൂർവികരുടെ അനേകം ഫോസിലുകളും ഉപയോഗിച്ചിരുന്ന പണിയായുധങ്ങളും കണ്ടെടുക്കുകയും, ഇവയെ തരംതിരിക്കാനായി ഒരു ശാസ്ത്രീയരീതി രൂപപെപെടുത്തുകയും ചെയ്തു. 1960-ൽ ഓൾഡുവായിലെ ഖനനസംരംഭത്തിന്റെ ഡയറക്റ്ററായി. 1996 ഡിസംബർ 6-ന് നിര്യാതയായി. റിച്ചാർഡ്, ഫിലിപ്പ്, ജൊനാഥൻ എന്നിവർ മക്കളാണ്.


</doc>
<doc id="231755" url="https://ml.wikipedia.org/wiki?curid=231755" title="സൽസ (സോസ്)">
സൽസ (സോസ്)

മെക്സിക്കോയിലും , തെക്കേ അമേരിക്കയിലും വിപുലമായി ഉപയോഗിക്കുന്ന ഒരു തരം എരിവുള്ള സോസാണ് സൽസ. സ്പാനിഷ് ഭാഷയിൽ സൽസ എന്ന വാക്കിന്റെ അർത്ഥം സോസ് എന്നാണ്.


</doc>
<doc id="231756" url="https://ml.wikipedia.org/wiki?curid=231756" title="നാച്ചോസ്">
നാച്ചോസ്

മെക്സിക്കോയിലും അമേരിക്കയിലും വളരെ പോപ്പുലർ ആയ ഒരു സ്നാക്ക് ഫുഡാണ് നാച്ചോസ്. ടോർട്ടീയ ചിപ്സ്, സൽസ (സോസ്), അരിഞ്ഞ ഹലപ്പീനോ, ഒലീവ് എന്നിവയാണ് ഇതിന്റെ പ്രധാന ഘടകങ്ങൾ.


</doc>
<doc id="231757" url="https://ml.wikipedia.org/wiki?curid=231757" title="സോസ്">
സോസ്

കുഴമ്പ് രൂപ്ത്തിലോ, ദ്രാവക രൂപത്തിലോ ഉള്ള ഒരു തരം ഭക്ഷണ പദാർത്ഥമാണ് സോസ്. മറ്റ് ഭക്ഷണപഥാർത്ഥങ്ങളുണ്ടാക്കാനോ അവയുടെ രുചികൂട്ടാൻ കൂടെ കഴിക്കാനോ ആണ് സോസ് ഉപയോഗിക്കുക. സൽസ എന്ന ലത്തീൻ വാക്കിൽ നിന്നാണ് ഇതിന് സോസ് എന്ന പേര് മറ്റ് ഭാഷകളിലുണ്ടായത്. ചരിത്രത്തിൽ രേഖപ്പെടുത്തിയ ആദ്യമായി സോസ് പ്രാചീന റോമിലെ ജനങ്ങളുപയോഗിച്ചിരുന്ന ഗാരും എന്ന ഒരു സോസാണ്. ഈ സോസ് ചെറിയ മീനുകളുടെ കുടലും മറ്റും ഉപ്പിലിട്ട് പുളിപ്പിച്ച് ഉണ്ടാക്കുന്ന ഒരു തരം സോസാണ്. കേരളത്തിൽ ഉപയോഗിക്കുന്ന ഒരു തരം സോസാണ് ചട്ണി.


</doc>
<doc id="231759" url="https://ml.wikipedia.org/wiki?curid=231759" title="സ്ക്രൂഗേജ്">
സ്ക്രൂഗേജ്

വളരെ ചെറിയ ദൂരം കൂടുതൽ കൃത്യതയോടെ അളക്കാനുപയോഗിക്കുന്ന ഉപകരണം. എൻജിനീയറിങ് മേഖലയിലും ഭൗതികശാസ്ത്ര - രസതന്ത്ര മേഖലയിലെ പരീക്ഷണങ്ങൾക്കും ഒഴിച്ചുകൂട്ടാനാവാത്ത ഒരു അളവുപകരണമാണ് സ്ക്രൂഗേജ് എന്നുകൂടി അറിയപ്പെടുന്ന മൈക്രോമീറ്റർ. സൂക്ഷ്മമാപിനി(പിരിയാണി മാപിനി) എന്ന് മലയാളം.
ഒരു മില്ലീമീറ്ററിന്റെ നൂറിലൊന്ന് കൃത്യതയോടെ ദൂരമളക്കാൻ കഴിയുന്നവയാണ് സാധാരണ ലഭ്യമായ പിരിയാണിമാപിനികൾ..<ref name="http://physicscatalyst.com/article/practical-screw-gauge/">http://physicscatalyst.com/article/practical-screw-gauge/.</ref>

നീളം അ‌ടയാളപ്പെടുത്തിയിരിക്കുന്ന ഒരു പിരിയാണിയാണ് ഇതിന്റെ പ്രധാനഭാഗം. ഒരു പൂർണകറക്കത്തിൽ ഒരു മില്ലീമീറ്റർ മുന്നോട്ടോ പിന്നോട്ടോ പോകുന്ന രീതിയിലാണ് പിരിയാണി സജ്ജമാക്കിയിരിക്കുന്നത്. ഒരു മില്ലീമീറ്റർ പിരിയാണി മുന്നോട്ടുപോകുമ്പോൾ ഇതിനൊപ്പമുള്ള മറ്റൊരു സ്കെയിലിൽ നൂറ് ഭാഗങ്ങൾ വ്യതിയാനപ്പെടും. ഈ രണ്ട് സ്കെയിലുകളും വച്ചാണ് അളവ് എട‌ുക്കുന്നത്. 
വിവിധ തരത്തിലുള്ള സൂക്ഷ്മമാപിനികൾ ഇന്ന് ലഭ്യമാണ്. 


</doc>
<doc id="231762" url="https://ml.wikipedia.org/wiki?curid=231762" title="ഗ്ലാസ്സ് ബ്ലോവിങ്ങ്">
ഗ്ലാസ്സ് ബ്ലോവിങ്ങ്

ഉരുക്കിയ ഗ്ലാസ്സ് കുഴലിലൂടെ ഊതി പാത്രങ്ങളുണ്ടാക്കുന്ന പ്രക്രിയയെയാണ് ഗ്ലാസ്സ് ബ്ലോവിങ്ങ് എന്ന് പറയുക. ഒന്നാം നൂറ്റാണ്ട് ബി സി യിലാണ് ഈ പ്രക്രിയ ആദ്യം ഉപയോഗിച്ചു തുടങ്ങിയത്. ഉരുകിയ അവസ്തയിൽ ഗ്ലാസ്സിനുണ്ടാവുന്ന വിസ്കോസിറ്റി ഉപയോഗിച്ചാണ് ഇത് ചെയ്യുക. ഉരുകിച്ച ഗ്ലാസ്സ് ദ്രാവകത്തിൽ ഒരു കുഴൽ മുക്കിയെടുത്ത് മറ്റെ ഭാഗത്തു നിന്ന് ബലൂൺ പോലെ ഗ്ലാസ്സിനെ ഊതി പെരിപ്പിച്ചാണ് ഗ്ലാസ് പാത്രങ്ങളുണ്ടാക്കുന്നത്.


</doc>
<doc id="231767" url="https://ml.wikipedia.org/wiki?curid=231767" title="ചാൾസ് രാജകുമാരൻ">
ചാൾസ് രാജകുമാരൻ

ചാൾസ്, വേൽസിന്റെ രാജകുമാരൻ (ജനനം 14 നവംബർ 1948), ബ്രിട്ടന്റെ എലിസബത്ത് II കഴിഞ്ഞാലുള്ള അടുത്ത കിരീടാവകാശിയാണ്. മുഴുൻ പേര് ചാൾസ് ഫിലിപ് ആർതർ ജോർജ് എന്നാണ്. ഔദ്യോഗിക പദവി ഹിസ് റോയൽ ഹൈനസ്സ് പ്രിൻസ് ഒഫ് വേൽസ് എന്നാണ്. ഇദ്ദേഹം 1948 നവംബർ 14 ന് ലണ്ടനിലെ ബക്കിങ്ങ്ഹാം കൊട്ടാരത്തിൽ എലിസബത്ത് രാജ്ഞിയുടെയും ഫിലിപ് രാജകുമാരന്റെയും മകനായി ജനിച്ചു. 


</doc>
<doc id="231771" url="https://ml.wikipedia.org/wiki?curid=231771" title="കൊച്ചു ഹസ്സൻ കുഞ്ഞു ബഹാദൂർ">
കൊച്ചു ഹസ്സൻ കുഞ്ഞു ബഹാദൂർ

കൊച്ചു ഹസ്സൻ കുഞ്ഞു സാഹിബ് ബഹാദൂർ എം.എൽ.സി., എം.എൽ.എ. 1904 മുതൽ ശ്രീമുലം പ്രജാസഭയിലും ശ്രീമുലം ലെജിസ്ലേറ്റീവ് കൗൺസിലിലും അംഗമായിരുന്നു. ഇദ്ദേഹം കൊല്ലത്തെ ഒരു വ്യാപാരിയായിരുന്നു. 1904 മുതൽ 1916 വരെ (1913 ഒഴികെ) ശ്രീ മുലം പ്രജാസഭയിൽ അംഗമായിരുന്നു.
1904ൽ ഭരണത്തിൽ ജനഹിതം അറിയാൻ ശ്രീമൂലം പോപ്പുലർ അസംബ്ലി രൂപീകരിച്ചു. ഈ രണ്ടു സഭകളും കാലാകാലങ്ങളിൽ പരിഷ്കരിച്ചുകൊണ്ടിരുന്നു. വിദ്യാഭ്യാസം, കരംതീരുവ എന്നിവയുടെ അടിസ്ഥാനത്തിലായിരുന്നു സഭയിലേക്ക് അംഗങ്ങളെ തെരഞ്ഞെടുത്തത്. 1932ൽ സഭകളെ വീണ്ടും പരിഷ്കരിച്ചു. അതനുസരിച്ച് ശ്രീചിത്തിര കൗൺസിൽ, ശ്രീമൂലം അസംബ്ലി എന്നീ രണ്ടു മണ്ഡലങ്ങൾ നിയമസഭയ്ക്ക് ഉണ്ടായി.
പ്രഥമ മുസ്ലിം രജിസ്ട്രാർ ആയിരുന്ന (മുൻ എക്സൈസ് ഇൻസ്പക്ടർ സീ എച് സീ മുഹമ്മദ്‌ കുഞ്ഞു പുത്രൻ ആണ്). ശ്രീ മുലം തിരുനാളിൽ നിന്നും വീരശൃംഘലയും, ധീരതയ്ക്ക് ബഹാദൂർ പട്ടവും ലഭിച്ച ഇദ്ദേഹം ലൈസൻസുള്ള ശിക്കാരി ആയിരുന്നു. പുനലൂർ തൂക്കുപാലം, കൊല്ലം കായംകുളം, റോഡുകൾ എന്നിവ ഇദ്ദേഹത്തിന്റെ മേൽനോട്ടത്തിലാണ് നിർമ്മിച്ചത്‌ . വിഞ്ചെസ്റ്റെർ, എക്സ്പ്രസ്സ്‌ ഡബി‌ൾബാരൽ എന്നീ തോക്കുകൾ ഉപയോഗിക്കാൻ ലൈസൻസുള്ള അക്കാലത്തെ പ്രധാന ശിക്കാരിയായിരുന്നു സാഹിബ്‌ ബഹദൂർ കൊച്ചു ഹസ്സൻ കുഞ്ഞു ബഹാദൂർ. പ്രമുഖ ഇറക്കുമതി വ്യാപാരി സയ്യദു കുഞ്ഞാണ് ഇദ്ദേഹത്തിന്റെ അച്ഛൻ.

 1904-ലെ ശ്രീമൂലം പ്രജാസഭയിൽ കൊല്ലം വിഭാഗത്തിലെ 55-ആം അംഗമായി കൊച്ചു ഹസ്സൻ കുഞ്ഞ് സാഹിബ് ബഹാദൂറിന്റെ പേര് കൊടുത്തിട്ടുണ്ട്. 


</doc>
<doc id="231776" url="https://ml.wikipedia.org/wiki?curid=231776" title="ഹഫർ അൽ ബാതിൻ">
ഹഫർ അൽ ബാതിൻ

സൗദി അറേബ്യൻ തലസ്ഥാനമായ റിയാദിൽ നിന്നും 480 കിലോമീറ്റർ മാറി സ്ഥിതി ചെയ്യുന്ന നഗരമാണ് ഹഫർ അൽ ബാതിൻ.

മുഹമ്മദ്‌ നബിയുടെ ഹിജ്റക്ക് ശേഷം ആറാം നൂറ്റാണ്ട് വരെ മറ്റു രാജ്യങ്ങളിൽ നിന്നും മക്കയിലേക്കുള്ള ഹജ്ജ് തീർഥാടകരുടെ യാത്രാ മാർഗ്ഗം ആയിരുന്നു ഹഫർ അൽ ബാതിൻ. വരണ്ട പ്രദേശമായ ഇവിടെ വെള്ളം ലഭിക്കാതെ ഇതിലെ യാത്ര ചെയ്യുന്ന തീർഥാകർ വളരെ ബുദ്ധിമുട്ടിയിരുന്നു. ഇതിനു പരിഹാരമായി ഉസ്മാന് ബിൻ അഫ്ഫാന്റെ കാലത്ത് അൽ-ബാതിൻ താഴ്വരയിൽ തീര്താടകർക്ക് വേണ്ടി ഒരു കിണർ കുഴിച്ചു നൽകി. ഈ ചരിത്രത്തിൽ നിന്നും ആണ് അതുവരെ ബാതിൻ താഴ്വര എന്നറിയപ്പെട്ടിരുന്ന പ്രദേശത്തിനു ഹഫർ അൽ ബാതിൻ(ബാതിൻ താഴ്വരയിലെ കുഴി) എന്ന പേര് വന്നത്.


പൊതുവെ ചൂടുള കാലാവസ്ഥയാണ് ഹഫർ അൽ ബാതിനിൽ അനുഭവപ്പെടുന്നത്. 45 മുതൽ 55 ഡിഗ്രി വരെ ചൂട് ഇവിടെ അനുഭവപ്പെടുന്നു. തണുപ്പ് കാലത്ത് മൂന്നു മുതൽ അഞ്ചു ഡിഗ്രി വരെ ആണ് അനുഭവപ്പെടുന്നത്. അപൂർവമായി മാത്രം ആണ് മഴ ഇവിടെ ലഭിക്കുക.


</doc>
<doc id="231787" url="https://ml.wikipedia.org/wiki?curid=231787" title="ജയ് ഗോസ്വാമി">
ജയ് ഗോസ്വാമി

സമകാലീന ബംഗാളിസാഹിത്യ ലോകത്തെ ശ്രദ്ധേയനായ കവിയാണ് ജയ് ഗോസ്വാമി(Bengali: জয় গোস্বামী) . അപൂർവ്വമായി കഥകളും എഴുതാറുണ്ട്.

1954 നവംബർ 10-ന് കൊൽക്കൊത്തയിൽ ജനിച്ചു. ശൈശവവും കൊമാരവും റാനാഘാട്ടിലായിരുന്നു. സ്കൂ വിദ്യാഭ്യാസം അവിടെയാണ് പൂർത്തിയാക്കിയത്. ഇപ്പോൾ കൊൽക്കൊത്തയിൽ താമസം. പത്തൊമ്പതാമത്തെ വയസ്സിൽ ആദ്യത്തെ കവിത പ്രസിദ്ധീകരിച്ചു. 1976 മുതൽ പ്രമുഖ ബംഗാളി മാസികയായ ദേശിൽ എഴുതിത്തുടങ്ങി. അടുത്ത കാലം വരെ ദേശിൻറെ സബ് എഡിറ്ററുമായിരുന്നു. ഇപ്പോൾ സംവാദ് പ്രതിദി എന്ന പത്രികയുമായി ബന്ധപ്പെട്ടിരിക്കുന്നു. രണ്ടു തവണ ആനന്ദ പുരസ്കാറിന് അർഹനായിട്ടുണ്ട്. ചില കവിതകളുടെ ഇംഗ്ളീഷു പരിഭാഷ ലഭ്യമാണ്.



</doc>
<doc id="231795" url="https://ml.wikipedia.org/wiki?curid=231795" title="ഫ്രീമൻ ഡൈസൻ">
ഫ്രീമൻ ഡൈസൻ

ഫ്രീമൻ ഡൈസൻ അമേരിക്കൻ ഭൗതികശാസ്ത്രജ്ഞനാണ്. ഗണിതീയവിശ്ലേഷണത്തിലൂടെ ഭൗതികശാസ്ത്രത്തിലെ പല മേഖലകളിലും പ്രശ്ന നിർധാരണം (problem solving) നടത്തിയതാണ് ഇദ്ദേഹത്തിന്റെ ഏറ്റവും വലിയ സംഭാവനയായി കരുതപ്പെടുന്നത്.

ഡൈസൻ 1923 ഡിസംബർ 15-ന് ഇംഗ്ലണ്ടിലെ ക്രോതോണിൽ ജനിച്ചു. കേംബ്രിജ്, കോർനെൽ എന്നീ സർവ്വകലാശാലകളിൽ നിന്ന് ഗണിതത്തിലും ഭൗതികശാസ്ത്രത്തിലും വിദ്യാഭ്യാസം പൂർത്തിയാക്കി. കോർനെൽ സർവകലാശാല, പ്രിൻസ്റ്റണിലെ ഇൻസ്റ്റിറ്റ്യൂട്ട് ഫോർ അഡ്വാൻസ്ഡ് സ്റ്റഡി എന്നിവിടങ്ങളിൽ ഔദ്യോഗിക സേവനമനുഷ്ഠിച്ചു.
ഏതെങ്കിലും ഒരു പ്രത്യേക ശാസ്ത്രശാഖയിൽ പുതിയ സിദ്ധാന്തങ്ങൾ അവതരിപ്പിക്കുന്നതിനേക്കാൾ ഡൈസൻ ശ്രദ്ധ കേന്ദ്രീകരിച്ചത് പുതിയ പ്രശ്ന നിർധാരണരീതികൾക്കു രൂപം നൽകുന്നതിലാണ്. അക്കാലംവരെയും പല ശാസ്ത്രജ്ഞരും അവരവരുടെ സിദ്ധാന്തങ്ങൾ തെളിയിക്കുന്നതിന് ഓരോ സന്ദർഭത്തിനും അനുസരണമായ വിവിധ രീതികളാണ് അവലംബിച്ചിരുന്നത്. എന്നാൽ ഡൈസൻ തന്റേതായ പുതിയ രീതി വികസിപ്പിച്ചെടുത്തുകൊണ്ട് ഈ ഭിന്നരീതികളെ ഒരു പൊതുപദ്ധതിയുടെ കീഴിൽ ചിട്ടപ്പെടുത്തി ഒരു പ്രത്യേക വ്യവസ്ഥയിലാക്കി. വ്യക്തവും നിയതവുമായ നിയമങ്ങൾ അനുസരിക്കുന്ന ഈ പദ്ധതി എല്ലാ പരീക്ഷണ സന്ദർഭങ്ങൾക്കും പ്രയോഗിക്കത്തക്കതാണെന്നും ഇദ്ദേഹം തെളിയിച്ചു. 
എന്നീ മേഖലകളിലെല്ലാം ഡൈസന്റെ പ്രശ്നനിർധാരണ രീതിക്കു പ്രയോജനമുണ്ടായി.

എന്നിവയുടെ രൂപ കല്പനയിൽ ഡൈസൻ പങ്കുവഹിച്ചിട്ടുണ്ട്. 
എന്നിവിടങ്ങളിലേക്കും ഇദ്ദേഹം തെരഞ്ഞെടുക്കപ്പെട്ടു. 



</doc>
<doc id="231797" url="https://ml.wikipedia.org/wiki?curid=231797" title="വില്യം രാജകുമാരൻ">
വില്യം രാജകുമാരൻ

പ്രിൻസ് വില്ല്യം ഡ്യൂക്ക് ഒഫ് കേംബ്രിജ് (ജനനം 21 ജൂൺ 1982) മുഴുവൻ പേര് വില്ല്യം ആർതർ ഫിലിപ് ലൂയി (William Arthur Philip Louis) ബ്രിട്ടന്റെ കിരീടത്തിന്റെ അവകാശത്തിന് രണ്ടാം സ്ഥാനത്ത് നിൽക്കുന്നയാളുമാണ്. ഇദ്ദേഹം പ്രിൻസ് ചാൾസിന്റെയും പ്രിൻസെസ്സ് ഡയാനയുടെയും മൂത്ത പുത്രനാണ്. ഔദ്യോഗിക സ്ഥാനപ്പേര് "ഹിസ് ഹൈനസ്സ് പ്രിൻസ് വില്ല്യം ഒഫ് വേൽസ്" എന്നാണ്. 1982 ജുൺ 21 ന് ലണ്ടനിലെ സെന്റ് മേരീസ് ഹോസ്പിറ്റലിലാണ് ജനിച്ചത്. നാല് വയസ്സിൽ വില്ല്യം പ്രി പ്രിപറേറ്ററി സ്കൂളായ വെതർബി സ്കൂളിൽ ചേർന്നു. മൂന്നു വർഷം കഴിഞ്ഞു പ്രിപറേറ്ററി സ്കൂളായ ലഡ്ഗ്രോവ് സകൂളിൽ ചേർന്നു. അവിടെ നാല് വർഷം പഠിച്ചതിനു ശേഷം ഇംഗ്ലണ്ടിലെ വിഖ്യാത പബ്ലിക് സ്കൂളായ ഇറ്റ്ൺ കോളേജിൽ പ്രവേശന പരീക്ഷയ്ക്കിരുന്നു (ഇറ്റ്ൺ കോളേജ് ഒരു പൊതു സ്കൂളല്ല, ഇംഗ്ലണ്ടിലും, ഇൻഡ്യയിലും പബ്ലിക് സ്കൂൾ എന്ന വാക്ക് ചില മുന്തിയ സ്വകാര്യ സ്കൂളുകളെ വിശേഷിപ്പിക്കാനുപയോഗിക്കാറുണ്ട്). ഇറ്റൻ കോളേജിൽ നിന്ന് ഏ ലെവൽ വിദ്യാഭ്യാസം (പ്ലസ് ടു തത്തുല്യം) പൂർത്തിയാക്കിയ വില്ല്യം ഒരു വർഷത്തെ ഇടവേള എടുത്തു. കുറച്ച് കാലം ബെലിസെയിലെ ബ്രിട്ടീഷ് ആർമിയുടെ ഒരു പരിശീനല കോഴ്സിൽ പങ്കെടുത്തു, പിന്നെ ആഫ്രിക്ക സന്ദർശിച്ചു. ഒരു കൊല്ലം കഴിഞ്ഞു തിരിച്ചു വന്ന വില്ല്യം സെന്റ് ആൻഡ്രൂസ് യൂണിവേഴ്സിറ്റിയിൽ ആർട്ട് ഹിസ്റ്ററി വിഷയമായെടുത്തു ബിരുദ പഠനത്തിനു ചേർന്നു.
2013 ജൂൺ 14ന് വില്യം രാജകുമാരന് ഇന്ത്യൻ മാതൃബന്ധം ഉണ്ടെന്ന് കണ്ടെത്തി. 


</doc>
<doc id="231807" url="https://ml.wikipedia.org/wiki?curid=231807" title="പൗരധർമ്മം">
പൗരധർമ്മം

പൗരത്വത്തിന്റെ പ്രായോഗികവും സൈദ്ധാന്തികവുമായ ഗുണവിശേഷങ്ങൾ, പൗരൻ എന്ന നിലയ്ക്ക് വ്യക്തിയുടെ അവകാശങ്ങൾ, ചുമതലകൾ എന്നിവയെക്കുറിച്ചുള്ള പഠനമാണ് പൗരധർമ്മം. അതോടൊപ്പം ഒരു ഭരണകൂടത്തിന്റെയോ രാഷ്ട്രവ്യവസ്ഥയുടെയോ ഭാഗമെന്ന നിലയിൽ പൗരന്മാർ നിർവഹിക്കേണ്ട കടമകളും പൗരധർമ്മത്തിന്റെ പരിധിയിൽ വരുന്നു.


</doc>
<doc id="231811" url="https://ml.wikipedia.org/wiki?curid=231811" title="ഒടിയൻചൂരൽ">
ഒടിയൻചൂരൽ

മരത്തിൽ കയറുന്ന വണ്ണം കുറഞ്ഞ ഒരു ചൂരലാണ് ഒടിയൻചൂരൽ. . പശ്ചിമഘട്ടത്തിലെ തദ്ദേശമായ ഒരു സസ്യമാണ്. കേരളത്തിലെയും തംഴ്‌നാട്ടിലെയും കർണ്ണാടകത്തിലെയും ഇലപൊഴിയും കാടുകളിൽ വിരളമായി കാണുന്നു. തെക്കെ ഇന്ത്യയിലെ ഏറ്റവും വണ്ണം കുറഞ്ഞ ചൂരലുകളിൽ ഒന്നാണിത്. മറ്റു ചൂരലുകളിൽ നിന്നും വ്യത്യസ്തമായി ഇതിന് ബലം തീരെ കുറവായതിനാൽ കുട്ടയുണ്ടാക്കാനൊന്നും കൊള്ളില്ല.


</doc>
<doc id="231813" url="https://ml.wikipedia.org/wiki?curid=231813" title="വലിയചൂരൽ">
വലിയചൂരൽ

തടിയൻ ചൂരൽ, പന്നിച്ചൂരൽ, വണ്ടിച്ചൂരൽ എന്നെല്ലാം അറിയപ്പെടുന്ന വലിയചൂരൽ പശ്ചിമഘട്ടത്തിലെ നനവാർന്ന കാടുകളിലും ഉയരമുള്ള താഴ്‌വരകളിലും കാണുന്ന ഒരു ചൂരലാണ്. . ദക്ഷിൺ ഏന്ത്യയിലും ശ്രീലങ്കയിലും കണ്ടുവരുന്നു. നല്ല തിളക്കവും ബലവും ഉള്ളതിനാൽ വൻതോതിൽ ഫർണിച്ചർ ഉണ്ടാക്കാൻ ഉപയോഗിക്കുന്നു. അതിനാൽത്തന്നെ ഏറ്റവും കൂടുതൽ ഏറ്റവും കൂടുതൽ ചൂഷണം ചെയ്യപ്പെടുന്ന ചൂരലും ഇതാണ്. പത്തു മീറ്റർ ഉയരം വയ്ക്കുന്ന കരുത്തനായ ഒരു ആരോഹിയാണിത്.


</doc>
<doc id="231818" url="https://ml.wikipedia.org/wiki?curid=231818" title="വട്ടയിലയൻ">
വട്ടയിലയൻ

തെന്മലയിലും റാന്നിയിലും വയനാട്ടിലും കാണുന്ന ഒരിനം ചൂരലാണ് ഒട്ടാമൻ എന്നും അറിയപ്പെടുന്ന വട്ടയിലയൻ. . ഉയരത്തിൽ വളരുന്ന ഒരു ചൂരലാണിത്. പശ്ചിമഘട്ടത്തിലെ തദ്ദേശസസ്യമാണ്. ഫർണിച്ചർ ഉണ്ടാക്കാൻ മികച്ചതാണെങ്കിലും ലഭ്യത കുറവാണ്.



</doc>
<doc id="231825" url="https://ml.wikipedia.org/wiki?curid=231825" title="ചൂരൽ (വിവക്ഷകൾ)">
ചൂരൽ (വിവക്ഷകൾ)

പനവർഗ്ഗത്തിൽപ്പെട്ട ഒരു ചെടിയാണ് ചൂരൽ. ഏതാണ്ട് 325 ഇനം ചൂരലുകളുണ്ട്. മിക്കവയും മരത്തിൽ കയറുന്നവയാണ്. നല്ല ബലമുള്ള ചൂരൽ ഫർണിച്ചർ ഉണ്ടാക്കാനും കൊട്ട ഉണ്ടാക്കാനുമെല്ലാം ഉപയോഗിച്ചു വരുന്നു. ഇതിൽ പല ഇനങ്ങളും കേരളത്തിൽ കാണുന്നു, അവയിൽ ചിലത്.




</doc>
<doc id="231827" url="https://ml.wikipedia.org/wiki?curid=231827" title="രണ്ടാം ത്രിമൂർത്തി ഭരണകൂടം (റോമൻ റിപ്പബ്ലിക്)">
രണ്ടാം ത്രിമൂർത്തി ഭരണകൂടം (റോമൻ റിപ്പബ്ലിക്)

പ്രാചീന റോമൻ റിപ്പബ്ലിക്കിൽ 43 ബി സി മുതൽ 33 ബി സി വരെ മാർക്ക് ആന്റണി, അഗസ്റ്റസ്, മാർക്കസ് ലെപിഡസ് എന്നിവർ ചേർന്ന് രൂപീകരിച്ച ഭരണകക്ഷി സഖ്യമാണ് രണ്ടാം ത്രിമൂർത്തി ഭരണകൂടം. ആദ്യത്തെ ത്രിമൂർത്തി ഭരണകൂടം അനൗപചാരികമായ ഒരെണ്ണമായിരുന്നു, പക്ഷെ രണ്ടാമത്തേത് ഔദ്യോഗികമായി സ്ഥിരീകരിച്ച ഒരു ത്രിമൂർത്തി സഖ്യമായിരുന്നു. 43 ബി സി നവംബർ 26 നാണ് മാർക്ക് ആന്റണി, അഗസ്റ്റസ്, മാർക്കസ് ലെപിഡസ് എന്നിവർക്ക് വഴി തെറ്റിപ്പോയ റോമൻ റിപ്പബ്ലിക്കിന്റെ ഭരണഘടന (constitution) പുനർസ്ഥാപിക്കാനുള്ള സകല അധികാരങ്ങളുമുള്ള ലെഗസ് റ്റിറ്റിയ (lex titia) നിയമം പാസ്സാക്കിയത്. ഈ നിയമമനുസരിച്ച് ഈ ത്രിമൂർത്തി സഖ്യത്തിന് ഏത് നിയമവും റദ്ദാക്കാനും, പുതിയ നിയമങ്ങളുണ്ടാക്കാനുമുള്ള അധികാരമുണ്ടായിരുന്നു ഇതിനു സെനറ്റിന്റെയോ , പ്ലീബിയൻ കൗൻസിലിന്റെയോ അനുവാദത്തിന്റെ ആവശ്യമില്ലായിരുന്നു. റോമൻ റിപ്പബ്ലിക്കിന്റെ
ചരിത്രത്തിൽ സുള്ളയുടെ ഡിക്റ്റേറ്റർഷിപ്പിനു മാത്രമേ ഇതിനുമുൻപ് ഇത്രയും വ്യാപകമായ അധികാരങ്ങളുണ്ടായിരുന്നു. ഈ അധികാരത്തിനുണ്ടായിരുന്ന ഒരേ ഒരു പരിമിതി ഇതിന്റെ കാലാവധി അഞ്ച് വർഷം കഴിഞ്ഞ് അവസാനിക്കും എന്നതായിരുന്നു. 

പോംപിയെ തോൽപ്പിച്ച് വിജയശ്രീലാളിതനായി റോമിൽ പ്രവേശിച്ച സീസറിന് സെനറ്റ് പത്തു വർഷത്തെ ഡിക്റ്റേറ്റർ പദവി (magistratus extraordinarius) വച്ച് നീട്ടി. സീസറിന്റെ വളർന്നു വരുന്ന രാഷ്ട്രീയ ശക്തി റോമിലെ ഒപ്റ്റിമേറ്റ് കക്ഷിയിൽപ്പെട്ട ചിലരെ പരിഭ്രാന്തരാക്കി. സീസർ ഏകാധിപത്യം കൈയാളി റോമൻ റിപ്പബ്ലിക്കിന്റെ അന്ത്യം കുറിക്കുമെന്നവർ ഭയന്നു.


</doc>
<doc id="231829" url="https://ml.wikipedia.org/wiki?curid=231829" title="മാർക്കസ് ലെപിഡസ്">
മാർക്കസ് ലെപിഡസ്

മാർക്കസ് എമിലസ് ലെപിഡസ് (88 ബി സി - 12 ബി സി) റോമൻ റിപ്പബ്ലിക്കിലെ ഒരു രാഷ്ട്രീയ നേതാവും രണ്ടാം ത്രിമൂർത്തി ഭരണകൂടത്തിലെ ഒരംഗവുമായിരുന്നു. ഇതേ പേരുള്ള ഇദ്ദേഹത്തിന്റെ അഛൻ 78 ബി സി യുൽ കോൺസൾ ആയി തിരഞ്ഞെടുക്കപ്പെട്ടയാളും ട്രാൻസാൽപീൻ ഗോൾ എന്ന പ്രവിശ്യയുടെ ഗവർണറുമായിരുന്നു. ലെപിഡസിന്റെ പിതാവു സെനറ്റുമായി ഒരു അധികാര വടംവലിയിൽ ഉൾപ്പെട്ട് പ്രവിശ്യയിൽ നിന്ന് തന്റെ സേനയുമായി റോമിനെതിരെ വന്നയാളാണ്. ഒടുവിൽ കാറ്റുള്ളസ് ഇദ്ദേഹത്തിന്റെ അഛനെ ഒരു പൊരിഞ്ഞ യുദ്ധത്തിനു ശേഷം തോൽപ്പിക്കുകയും, സാർഡീനിയയിലോട്ട് നാട് കടത്തുകയും ചെയ്തു. 

ലെപിഡസ് തുടക്കം മുതലെ സീസറിന്റെ ഏറ്റവും വലിയ വിശ്വസ്തന്മാരിലൊരാളായിരുന്നു. ലെപിഡസ് തന്റെ പൊതു ജീവിതം 49 ബി സി യിലാണ് തുടങ്ങിയത്. സീസർ പോംപിയുമായി ഗ്രീസിൽ യുദ്ധം ചെയ്യുന്ന വേളയിൽ ലെപിഡസാണ് റോമിന്റെ മേൽനോട്ടം ഏൽപ്പിച്ചിരുന്നത്. പോംപിയെ തോൽപ്പിച്ച് മടങ്ങിയ സീസർ വിശ്വസ്തതയ്ക്ക് പാരിതോഷികമായി ലെപിഡസിനെ കോൻസൽ ആവാൻ പിന്തുണച്ചു.


</doc>
<doc id="231832" url="https://ml.wikipedia.org/wiki?curid=231832" title="കുത്താമ്പുള്ളി സാരി">
കുത്താമ്പുള്ളി സാരി

തൃശൂർ ജില്ലയിലെ കുത്താമ്പുള്ളി ഗ്രാമത്തിൽ പരമ്പരാഗതമായ രീതിയിൽ നെയ്തെടുക്കുന്ന സാരികളാണ് കുത്താമ്പുള്ളി സാരികൾ എന്നറിയപ്പെടുന്നത്. കസവിന്റെ പ്രത്യേകതയാണ് ഈ സാരികളെ ഏറെ പ്രശസ്തമാക്കുന്നത്. 2011 സെപ്തംബറിൽ കുത്താമ്പുള്ളി സാരിയ്ക്ക് ഭൗമസൂചിക അംഗീകാരം ലഭിച്ചു.

കുത്താമ്പുള്ളി സാരികൾ പ്രധാനമായും നെയ്തെടുക്കുന്നത് പഴയ മൈസൂർ സംസ്ഥാനത്ത് വേരുകളുള്ള ദേവാംഗ സമുദായത്തിൽ പെട്ടവരാണ്. 500 വർഷങ്ങൾക്ക് മുൻപ് കൊച്ചി രാജകുടുംബം കൊട്ടാരത്തിലേക്കാവശ്യമുള്ള വസ്ത്രങ്ങൾ നിർമ്മിക്കുവാനായി ഇവരുടെ പൂർവ്വികരെ ഇവിടെയെത്തിച്ചതായി കരുതപ്പെടുന്നു. 1972-ൽ 102 അംഗങ്ങളുമായി രജിസ്റ്റർ ചെയ്ത് പ്രവർത്തനം ആരംഭിച്ച കുത്താമ്പുള്ളി കൈത്തറി വ്യവസായ സഹകരണ സംഘത്തിൽ 2008 ഫെബ്രുവരിയിലെ കണക്കുകൾ പ്രകാരം 814 അംഗങ്ങൾ ഉണ്ട്. സാരികൾക്ക് പുറമേ ധോത്തികളും വേഷ്ടികളും ഒക്കെ ഇവർ നിർമ്മിക്കുന്നു.


</doc>
<doc id="231833" url="https://ml.wikipedia.org/wiki?curid=231833" title="ശീമമുള">
ശീമമുള

മ്യാന്മർ, ബംഗാൾ എന്നിവിടങ്ങളിൽ നിന്നു കേരളത്തിൽ എത്തിയ ഒരു മുളയിനമാണ് ശീമമുള. . മഴ കുറവുള്ള സ്ഥലങ്ങളിൽ വളരുന്നു. ഒന്നിച്ച് ഇലപൊഴിക്കും. ഉറപ്പും ബലവും കുറവായതിനാൽ പൾപ്പിന് ഉപയോഗിക്കുന്നു.



</doc>
<doc id="231836" url="https://ml.wikipedia.org/wiki?curid=231836" title="വലിയമുള">
വലിയമുള

വളരെ വലിപ്പം വയ്ക്കുന്ന മുളയാണിത്. . (Burma bamboo) കിഴക്കേ ഇന്ത്യൻ വംശജനാണെന്നു കരുതുന്നു. വീടുണ്ടാക്കാനും കൊട്ട, ഫർണിച്ചർ എന്നിവയുണ്ടാക്കാനും കൊള്ളാം. ഇളംമുള കറിവയ്ക്കാൻ ചൈനയിലും തായ്‌ലാന്റിലും ഉപയോഗിക്കുന്നു.



</doc>
<doc id="231839" url="https://ml.wikipedia.org/wiki?curid=231839" title="എച്ച്.എ.എൽ രുദ്ര">
എച്ച്.എ.എൽ രുദ്ര

കരസേനയ്ക്കായി ഇന്ത്യ തദ്ദേശീയമായി വികസിപ്പിച്ച ആധുനിക ലഘു യുദ്ധഹെലികോപ്റ്ററാണ് രുദ്ര. ബാംഗ്ലൂർ ആസ്ഥാനമായുള്ള ഹിന്ദുസ്ഥാൻ എയ്‌റോനോട്ടിക്‌സ് ലിമിറ്റഡാണ് ഈ ലഘു യുദ്ധ ഹെലികോപ്റ്റർ വികസിപ്പിച്ചത്. ഹെലികോപ്റ്ററിന്റെ ഡിസൈൻ, നിർമ്മാണം, ആയുധം ഘടിപ്പിക്കൽ എന്നിവയെല്ലാം തദ്ദേശീയമായാണ് പൂർത്തിയാക്കിയത്. പകലും രാത്രിയിലും ഒരുപോലെ ആക്രമണം നടത്താനുള്ള പ്രഹരശേഷിയാണ് രുദ്രയുടെ പ്രത്യേകത. 

2013 ഫെബ്രുവരി 08ന് ബാംഗളൂരുവിനടുത്തുള്ള യെലഹങ്ക വ്യോമസേന താവളത്തിൽ നടക്കുന്ന എയറോ ഇന്ത്യ 2013ൽ വച്ച് [[ [[ഹിന്ദുസ്ഥാൻ എയ്റോനോട്ടിക്സ് ലിമിറ്റഡ്|ഹിന്ദുസ്ഥാൻ എയറോനോട്ടിക്സ് ലിമിറ്റഡിന്റെ]] ചെയർമാൻ ഡോ. ആർ. കെ. ത്യാഗി, [[ഭാരതീയ കരസേന|കരസേന]] ഉപമേധാവി (Deputy Chief of Army Staff - DCOAS) ലെഫ്റ്റനന്റ് ജനറൽ നരേന്ദ്രസിങ്ങിന് കൈമാറി.

റോട്ടറി വിങ്ങ് ഗവേഷണ രൂപകല്പന കേന്ദ്രമാണ്(RWR & DC) രൂപകല്പന ചെയ്തത്. ഈസ്രായേൽ, ഫ്രാൻസ്, ബെൽജിയം, തെക്കേ ആഫ്രിക്ക, ജർമനി, ഇറ്റലി, അമേരിക്ക എന്നീ രാജ്യങ്ങളുടെ സഹകരണവുമുണ്ട്. 

ഇത് സ്വയം പ്രതിരോധശേഷിയുള്ളതാണ്. ഇതിൽ മൂന്ന് കാഴ്ച സംവിധാനങ്ങളുണ്ട്. ഇലക്ട്രോ- ഓപ്റ്റിക് പോഡ്, ഹെൽമെറ്റിൽ പിടിപ്പിച്ചിട്ടുള്ള കാഴ്ച്ച സമിധാനം, സ്ഥിരം സംവിധാനം.

തടസ്സം ഒഴിവാക്കാനുള്ള സംവിധാനം, ഐ.ആർ ജാമർ, ഡാറ്റാ ലിങ്ക് മുതലയവയുമുണ്ട്.

ഇതിൽ സമഗ്ര പ്രതിരോധ സഹായ സംവിധാനം (integrated defensive aids system- IDAS 3) ഉണ്ട്. മിസൈലുകൾ അടുത്തുവരുമ്പോൾ അപായസൂചന സംവിധാനം, ലേസർ അപായസൂചന സംവിധാനം(LWS-310), റഡാർ അപായസൂചന സംവിധാനം(RWS-300) എന്നിവ ഉൾപ്പെടുത്തിയിട്ടൂണ്ട്. 

700 എം.എം.റോക്കറ്റുകൾ, 20 എം.എം. തോക്ക്, ആകാശത്തുനിന്ന് ആകാശത്തേക്ക് തൊടുക്കാവുന്ന മിസൈലുകൾ, ടാങ്ക് വേധ മിസൈലുകൾ എന്നിവയുണ്ട്.



[[വർഗ്ഗം:യുദ്ധ ഹെലികോപ്റ്ററുകൾ]]

</doc>
<doc id="231845" url="https://ml.wikipedia.org/wiki?curid=231845" title="സൗദ് ഇബ്ൻ അബ്ദുൽ അസീസ്‌">
സൗദ് ഇബ്ൻ അബ്ദുൽ അസീസ്‌

ആധുനിക സൗദി അറേബ്യയുടെ രണ്ടാമത്തെ ഭരണാധികാരിയാണ് സൗദ് ഇബ്ൻ അബ്ദുൽ അസീസ്‌ ( ) (ജനനം-1902, മരണം-1969).

സൗദി അറേബ്യയുടെ പ്രഥമ ഭരണാധികാരിയായ അബ്ദുൽ അസീസ്‌ രാജാവിന്റെ മരണ ശേഷം ആണ് അദ്ദേഹത്തിന്റെ രണ്ടാമത്തെ മകനായ സൗദ് ഇബ്ൻ അബ്ദുൽ അസീസ്‌ രാജാവായി അധികാരത്തിൽ വന്നത്.


</doc>
<doc id="231848" url="https://ml.wikipedia.org/wiki?curid=231848" title="കുത്താമ്പുള്ളി">
കുത്താമ്പുള്ളി

തൃശൂർ ജില്ലയിലെ തിരുവില്വാമല ഗ്രാമപഞ്ചായത്തിൽ പെട്ട ഒരു ഗ്രാമമാണ് കുത്താമ്പുള്ളി. തിരുവില്വാമലയിൽ നിന്ന് അഞ്ച് കിലോമീറ്റർ അകലെയായി തൃശ്ശൂർ-പാലക്കാട് ജില്ലകളുടെ അതിർത്തി പ്രദേശത്തുള്ള ഈ ഗ്രാമം കൈത്തറി വസ്ത്രനിർമ്മാണത്തിന് പ്രശസ്തമാണ്. മിക്കവാറും എല്ലാ വീടുകളിലും തറികൾ സജ്ജീകരിച്ചിരിക്കുന്നു. കുടുംബാംഗങ്ങളുടെ കൂട്ടായ തൊഴിൽ എന്ന നിലയ്ക്കാണ് ഈ ഗ്രാമവ്യവസായം തുടരുന്നത്. കുത്താമ്പുള്ളി സാരികൾ ഭൗമസൂചിക അംഗീകാരം നേടിയിട്ടുള്ളവയാണ്. ഇവിടെ "കേരള സാരി" എന്നറിയപ്പെടുന്ന സാരികളാണ് പരമ്പര്യമായി നിർമിച്ചുവരുന്നത്.


</doc>
<doc id="231853" url="https://ml.wikipedia.org/wiki?curid=231853" title="പോച്ചംപള്ളി സാരി">
പോച്ചംപള്ളി സാരി

ആന്ധ്രാപ്രദേശിലെ ഭൂദാൻ പോച്ചംപള്ളി എന്ന സ്ഥലത്ത് പരമ്പരാഗത രീതിയിൽ നിർമ്മിക്കുന്ന സാരികളാണ് പോച്ചംപള്ളി സാരികൾ എന്ന് അറിയപ്പെടുന്നത്.
പ്രത്യേകമായ ജ്യാമിതീയ ഡിസൈനുകളാണ് ഈ സാരികളെ പ്രശസ്തമാക്കുന്നത്. 2005-ൽ പോച്ചംപള്ളി സാരി ഭൗമസൂചികയിൽ ഇടം നേടി.

പോച്ചംപള്ളി സാരികളുടെ നിർമ്മാണം താരതമ്യേനെ സങ്കീർണവും ദൈർഘ്യമേറിയതുമാണ്. തുണി മുഴുവനായി ഡൈ ചെയ്യുന്നതിനു പകരമായി ഇവിടെ ഒരോ നൂലും പ്രത്യേക പാറ്റേണിൽ ഡൈ ചെയ്തെടുക്കുന്നു. പോച്ചംപള്ളി ഇക്കത് ഡിസൈനെ മറ്റുള്ളവയിൽ നിന്ന് വേറിട്ട് നിർത്തുന്ന ഒരു ഘടകമാണിത്. നിർമ്മാണം പൂർത്തിയായി കഴിയുമ്പോൾ തുണിയുടെ ഇരുവശങ്ങളും ഒരേ ഡിസൈനിലായിരിക്കും.

എന്നാൽ ഇന്ന് ഈ വ്യവസായം നിരവധി പ്രതിസന്ധികളെ നേരിട്ട് കൊണ്ടിരിക്കുകയാണ്. നെയ്ത്തുകാർക്ക് അർഹമായ വേതനം ലഭിക്കുന്നില്ല എന്നതാണ് ഇവയിൽ മുഖ്യമായത്. തങ്ങളുടെ ഡിസൈനുകളുടെ അനുകരണങ്ങൾ നിർമ്മിച്ച് കുറഞ്ഞ വിലയ്ക്ക് വിൽക്കുന്ന ആധുനിക യന്ത്രത്തറികളിൽ നിന്നുള്ള മൽസരവും ഇവർ നേരിടേണ്ടി വരുന്നു. മറ്റൊന്ന് നിർമ്മാണ വസ്തുക്കളുടെ ലഭ്യതയാണ്. വസ്ത്രനിർമ്മാണത്തിനാവശ്യമായ സിൽക്ക് ബംഗളൂരുവിൽ നിന്നും പരുത്തി കോയമ്പത്തൂരിൽ നിന്നുമാണ് ഇപ്പോൾ ലഭ്യമാകുന്നത്. പരമ്പരാഗത ശൈലിയും ഗുണമേന്മയും നിലനിർത്തുവാനായി യന്ത്രത്തറികളിൽ നിന്ന് വ്യത്യസ്തമായി ഇവർ ചൈന സിൽക്ക് ഉപയോഗിക്കുന്നില്ല.


</doc>
<doc id="231856" url="https://ml.wikipedia.org/wiki?curid=231856" title="ഭൂദാൻ പോച്ചംപള്ളി">
ഭൂദാൻ പോച്ചംപള്ളി

ആന്ധ്രാപ്രദേശിലെ നൽഗൊണ്ട ജില്ലയിലെ ഒരു പ്രദേശമാണ് ഭൂദാൻ പോച്ചംപള്ളി(). പ്രശസ്തമായ പോച്ചംപള്ളി സാരി‎ അടക്കമുള്ള വസ്ത്രങ്ങളുടെ നിർമ്മാണ കേന്ദ്രമായ പോച്ചംപള്ളിയെ "സിൽക്ക് സിറ്റി" എന്ന് വിശേഷിപ്പിക്കാറുണ്ട്.

ഭൂദാനപ്രസ്ഥാനത്തിന്റെ പ്രയോക്താവായിരുന്ന ആചാര്യ വിനോബഭാവെയുടെ അഭ്യർത്ഥന മാനിച്ച് ജമീന്ദർമാർ ഗ്രാമീണർക്കായി ദാനം ചെയ്ത സ്ഥലമായതിനാലാണ് 'ഭൂദാൻ പോച്ചംപള്ളി' എന്ന പേരിൽ ഈ പ്രദേശം അറിയപ്പെടുന്നത്. ഭൂദാനപ്രസ്ഥാനം വഴിയായി രൂപീകൃതമായ ആദ്യ ഗ്രാമവും കൂടിയാണിത്.


</doc>
<doc id="231861" url="https://ml.wikipedia.org/wiki?curid=231861" title="വിശുദ്ധ വാരം">
വിശുദ്ധ വാരം

പാശ്ചാത്യ ക്രൈസ്തവ സഭയുടെ ആരാധനക്രമ വർഷം അനുസരിച്ച് ഈസ്റ്ററിന് മുൻപുള്ള ഒരാഴ്ച അല്ലെങ്കിൽ തപസ്സ് കാലത്തിലെ (നോമ്പുകാലം) അവസാന ആഴ്ചയാണ് വിശുദ്ധ വാരമായി ആചരിക്കുന്നത്. ഓശാന ഞായർ, പെസഹ വ്യാഴാഴ്ച, ദുഃഖവെള്ളിയാഴ്ച, വലിയ ശനിയാഴ്ച എന്നിവ അടങ്ങുന്നതാണ് വിശുദ്ധ വാരം. ഈസ്റ്റർ ഞായറാഴ്ച ഉയിർപ്പുകാലം ആദ്യ ഞായർ ആകയാൽ വിശുദ്ധ വാരത്തിൽ ഉൾപ്പെടുന്നില്ല. പൗരസ്ത്യ ഓർത്തഡോക്സ് സഭ ഓശാന ഞായറിന് മുൻപ് വരുന്ന ശനിയാഴ്ചയാണ് വിശുദ്ധ വാരാരംഭമായി കരുതുന്നത്. ലാസറിന്റെ ശനി എന്നാണ് ഈ ദിവസം അറിയപ്പെടുന്നത്. കേരളത്തിൽ കൊഴുക്കട്ട ശനി എന്നും അറിയപ്പെടുന്നു. കൊഴുക്കട്ട എന്ന പ്രത്യേക പലഹാരം ഈ ദിവസം ക്രൈസ്തവർ ഭവനങ്ങളിൽ ഉണ്ടാക്കുന്നതിനാലാണ് ഈ പേരു വന്നത്.

പീഡാനുഭവ ഞായർ, ഓശാന ഞായർ എന്ന് വിളിക്കപ്പെടുന്ന തപസ്സ് കാലം അവസാന ഞായറാഴ്ചയോടെയാണ് റോമൻ കത്തോലിക്കാ സഭ വിശുദ്ധ വാരം ആരംഭിക്കുന്നത്. 1955 വരെ ഓശാന ഞായർ എന്നുമാത്രമാണ് ഈ ദിവസം അറിയപ്പെട്ടിരുന്നത്. അക്കാലത്ത് തപസ്സ് കാലം അവസാന രണ്ടാഴ്ചകൾ പീഡാനുഭവകാലമായിട്ടാണ് ആചരിച്ചിരുന്നത്. പീഡാനുഭവകാലം ആദ്യഞായർ പീഡാനുഭവ ഞായറായും രണ്ടാം ഞായർ ഓശാന ഞായറായും ആചരിച്ചു പോന്നിരുന്നു. 

തന്റെ പെസഹാരഹസ്യങ്ങളുടെ പൂർത്തീകരണത്തിനായി യേശു നടത്തിയ ജെറുസലേം രാജകീയ പ്രവേശനം അനുസ്മരിച്ചു കൊണ്ട് അന്നേ ദിവസം കുർബ്ബാനയ്ക്ക് മുൻപ് വിശ്വാസികൾ വെഞ്ചിരിച്ച കുരുത്തോലകൾ (ഒലിവ്, വില്ല്ലോ എന്നീ മരങ്ങളുടെ ശാഖകൾ, പ്രാദേശിക വൃക്ഷങ്ങളുടെ ശാഖകൾ എന്നിവയും ഉപയോഗിക്കാറുണ്ട്.) കൈയിലേന്തി പ്രദക്ഷിണമായി ദേവാലയത്തിലേക്ക് പ്രവേശിക്കുന്നു. ദേവാലയത്തിന് പുറത്ത് പ്രത്യേകമായി സജ്ജീകരിച്ച ഇടത്ത് വെച്ചാണ് കുരുത്തോലകൾ കാർമ്മികൻ വെഞ്ചിരിക്കുന്നത്. യേശു കഴുതയുടെ പുറത്ത് കയറി ജെറുസലേമിൽ പ്രവേശിച്ചതും, ഓശാന പാടിയും തരുശിഖരങ്ങൾ നിലത്തു വിരിച്ചും ജനങ്ങൾ യേശുവിനെ എതിരേറ്റതും അടങ്ങുന്ന സുവിശേഷ ഭാഗം ഈ സമയത്ത് വായിക്കപ്പെടുന്നു. തുടർന്ന് വിശ്വാസികളും കർമ്മികരും ദേവാലയത്തിൽ പ്രവേശിച്ച് ദിവ്യബലിയർപ്പിക്കുന്നു. ദിവ്യബലി മദ്ധ്യേയുള്ള സുവിശേഷ വായന യേശുവിന്റെ പീഡാനുഭവവും കുരിശുമരണവും വിവരിക്കുന്ന സമാന്തര സുവിശേഷങ്ങളിൽ നിന്നുള്ള ഭാഗം ആയിരിക്കും. പീഡാനുഭവ വായന എന്നാണ് ഇതിനെ വിളിക്കുന്നത്. 

വിശുദ്ധ വാരത്തിൽ തിങ്കൾ, ചൊവ്വ, ബുധൻ എന്നീ ദിവസങ്ങളിൽ പ്രത്യേക പ്രാർത്ഥനകളോ, ആചരണങ്ങളോ ഇല്ലെങ്കിലും വലിയ തിങ്കളാഴ്ച (വിശുദ്ധ തിങ്കൾ), വലിയ ചൊവ്വാഴ്ച (വിശുദ്ധ ചൊവ്വ), വലിയ ബുധനാഴ്ച (വിശുദ്ധ ബുധൻ )എന്നാണ് അറിയപ്പെടുന്നത്. സാധാരണ അർപ്പിക്കപ്പെടുന്ന കുർബാന ഈ ദിവസങ്ങളിൽ ഉണ്ടായിരിക്കും.

വലിയ ബുധനാഴ്ചയെ "ചാര ബുധൻ " എന്നും വിളിക്കാറുണ്ട്. യേശുവിന്റെ ശിഷ്യനായ യൂദാസ് സ്കറിയോത്ത മുപ്പത് വെള്ളിക്കാശിനു വേണ്ടി യേശുവിനെ ഒറ്റിക്കൊടുക്കാൻ മഹാപുരോഹിതരുമായി ഗൂഡാലോചന നടത്തിയത് ഈ ദിവസമാണ് എന്ന് കരുതപ്പെടുന്നു. 

പെസഹ വ്യാഴാഴ്ച ദേവലായങ്ങളിൽ രാവിലെ ദിവ്യബലി ഉണ്ടായിരിക്കില്ല എന്നാൽ അന്നേദിവസം രാവിലെ ഒരു രൂപതയിലെ എല്ലാ രൂപതാ വൈദികരും, സന്യസ്ത വൈദികരും രൂപതാധ്യക്ഷന്റെ കൂടെ ദിവ്യബലി അർപ്പിക്കുന്നു. അടുത്ത വർഷത്തേക്ക് ഉപയോഗിക്കാനുള്ള വിശുദ്ധ തൈലങ്ങൾ ഈ ദിവ്യബലി മധ്യേയാണ് ആശിർവദിക്കുന്നത്. മാമോദീസ, സ്ഥൈര്യലേപനം, തിരുപ്പട്ടം എന്നിവയ്ക്ക് ഉപയോഗിക്കുന്നതും സമ്പൂർണ്ണത, ദൈവവരപ്രസാദം, ആത്മശക്തി എന്നിവയുടെ പ്രതീകവുമായ അഭിഷിക്ത തൈല(ക്രിസം)ത്തിന്റെ ആശിർവാദവും ഇതോടൊപ്പം നടക്കുന്നതിനാൽ ഈ ദിവ്യബലിക്ക് ക്രിസം മാസ് എന്ന് പേരുവന്നു.

റോമൻ കത്തോലിക്കാ ദേവാലയങ്ങളിൽ പെസഹ വ്യാഴാഴ്ച വൈകുന്നേരമാണ് വിശുദ്ധ കർമ്മങ്ങൾ ആരംഭിക്കുന്നത്. അന്ന് വൈകുന്നേരം ചൊല്ലുന്ന യാമപ്രാർത്ഥനയോട് കൂടി ഈസ്റ്റർ ത്രിദിനം (പെസഹാ ത്രിദിനം)ആരംഭിക്കും. (ദുഃഖവെള്ളിയാഴ്ച, വലിയ ശനിയാഴ്ച, ഈസ്റ്റർ എന്നിവ ചേരുന്നതാണ് ഈസ്റ്റർ ത്രിദിനം എങ്കിലും ആരാധനക്രമം അനുസരിച്ച് തലേ ദിവസം വൈകുന്നേരം ചൊല്ലുന്ന യാമപ്രാർത്ഥന മുതലാണ് ഒരു പ്രധാനപ്പെട്ട ദിനങ്ങൾ ആരംഭിക്കുന്നത് എന്നതിനാലാണ് പെസഹ വ്യാഴാഴ്ച വൈകുന്നേരം മുതൽ ഈസ്റ്റർ ത്രിദിനം ആരംഭിക്കുന്നത്.)

അന്ത്യാത്താഴ ദിവ്യബലി വാക്കിൽ തന്നെ അർത്ഥമാക്കുന്നത് പോലെ, കുരിശുമരണത്തിന് മുന്നോടിയായി യേശുവിന്റെ അന്ത്യത്താഴമാണ് അനുസ്മരിക്കുന്നത്. പരിശുദ്ധ കുർബാനയുടെ സ്ഥാപനം, ക്രിസ്തീയ പൗരോഹിത്യത്തിന്റെ സ്ഥാപനം എന്നിവയും അനുസ്മരിക്കുന്നു. ഇവയുടെ സ്ഥാപകതിരുനാൾ ഈ ദിനം ആചരിക്കുന്നതിനാൽ ഗ്ലോറിയ ആലപിക്കാറുണ്ട് (തപസ് കാലത്ത് ആരാധനക്രമത്തിൽ നിന്ന് ഗ്ലോറിയ ഒഴിവാക്കിയിട്ടുണ്ട് ഈ കാലയളവിൽ വരുന്ന തിരുനാൾ ദിനങ്ങളിൽ ഗ്ലോറിയ ആലപിക്കാറുണ്ട്.

പെസഹാ വ്യാഴാഴ്ചയിലെ തിരുക്കർമങ്ങളിൽ പ്രധാനപ്പെട്ടതാണ് പാദക്ഷാളന കർമ്മം. പെസഹാ ഭക്ഷിക്കുന്നതിനു മുൻപായി യേശു തന്റെ ശിഷ്യന്മാരുടെ പാദം കഴുകിയ സംഭവം ആണ് ഇതിലൂടെ സഭ അനുസ്മരിക്കുന്നത്. അല്മായരായ പന്ത്രണ്ടു പേരുടെ കാലുകളാണ് മുഖ്യകാർമ്മികൻ കഴുകുന്നത്. 

ദുഃഖവെള്ളിയാഴ്ചയിലെ തിരുക്കർമ്മങ്ങളിൽ ദിവ്യബലി ഇല്ലാത്തതിനാൽ പെസഹാ വ്യാഴാഴ്ചയിലെ ദിവ്യബലി മദ്ധ്യേ ആശീർവദിച്ച 
ഓസ്തി ദേവാലയത്തിൽ തന്നെ പ്രത്യേകമായി സജ്ജീകരിച്ച ഒരിടത്തേക്ക് മാറ്റി വെക്കുന്നു. ദുഃഖവെള്ളിയാഴ്ച കുർബ്ബാന സ്വീകരണത്തിന് ഈ ഓസ്തിയാണ് ഉപയോഗിക്കുന്നത്. പെസഹാ വ്യാഴാഴ്ച തിരുക്കർമ്മങ്ങളുടെ അവസാനം മുഖ്യകർമ്മികനോ സഹ കാർമ്മീകരിൽ ആരെങ്കിലുമോ ഓസ്തി സംവഹിച്ച് അൾത്താരയിൽ നിന്നും പ്രദക്ഷിണമായി പ്രത്യേകമായി സജ്ജീകരിച്ചിരിക്കുന്നിടത്ത് വെക്കുന്നു. തുടർന്ന് അർദ്ധരാത്രി വരെ ദിവ്യകാരുണ്യ ആരാധനയായിരിക്കും.
അൾത്താര അന്നേ ദിനത്തെ തിരുക്കർമ്മങ്ങൾക്ക് ശേഷം ശൂന്യമാക്കും. വിരികൾ, വിളക്കുകൾ തുടങ്ങിയ എല്ലാം തന്നെ അൾത്താരയിൽ നിന്ന് മാറ്റും. ക്രൂശിത രൂപങ്ങൾ മറച്ചു തന്നെ വെക്കും. റോമൻ കത്തോലിക്കാ ക്രിസ്ത്യാനികൾ പെസഹാ വ്യാഴാഴ്ച തിരുക്കർമ്മങ്ങൾക്ക് ശേഷം ജാഗരണ പ്രാർത്ഥനയിൽ ഏർപ്പെടും. കുരിശിന്റെ വഴി, കേരളത്തിൽ പ്രത്യേകമായി പുത്തൻ പാന പാരായണം എന്നിവ ഈ ജാഗരണത്തിന്റെ ഭാഗമാണ്.

റോമൻ കത്തോലിക്കാ റീത്ത് അനുസരിച്ച് ദുഃഖവെള്ളിയാഴ്ച ഉപവസിക്കേണ്ട ദിവസമാണ്. ഉപവാസ ദിനത്തിൽ ഒരു നേരത്തെ സമ്പൂർണ്ണ ഭക്ഷണമാണ് അനുവദിച്ചിട്ടുള്ളത്‌. എന്നാൽ അതേദിവസം രണ്ടു ലഘുഭക്ഷണവും ജലപാനവും ഉപവാസലംഘനമല്ല.

ഉച്ചക്ക് ശേഷമാണ് ദുഃഖവെള്ളിയാഴ്ച ദിവസം തിരുക്കർമ്മങ്ങൾ ആരംഭിക്കുന്നത്. പീഡാനുഭവ വായന, സാർവത്രിക പ്രാർത്ഥന, കുരിശാരാരാധന, കുർബ്ബാന സ്വീകരണം, നഗരികാണിക്കൽ പ്രദക്ഷിണം, തിരുശരീര ചുംബനം, കബറടക്കം എന്നിവയാണ് ആ ദിവസത്തെ പ്രധാന ചടങ്ങുകൾ.

വി. യോഹന്നാൻ എഴുതിയ സുവിശേഷത്തിൽ യേശുവിന്റെ പീഡാനുഭവം വിവരിക്കുന്ന ഭാഗമാണ് വായനക്ക് എടുക്കുന്നത്. മുഖ്യ കാർമ്മികൻ , രണ്ടു ഡീക്കൻമാർ അല്ലെങ്കിൽ രണ്ടു അല്മായർ എന്നിവർ ചേർന്നാണ് പീഡാനുഭവ വായന നടത്തുന്നത്. യേശുവിന്റെ സംഭാഷണം വരുന്ന ഭാഗം മുഖ്യ കാർമ്മികനും, മറ്റുള്ളവരുടെ സംഭാഷണ ഭാഗങ്ങൾ ഒന്നാമത്തെ ഡീക്കൻ (അല്ലെങ്കിൽ ഒന്നാമത്തെ ല്മായൻ ) വിവരണം ഉള്ള ഭാഗങ്ങൾ രണ്ടാമത്തെ ഡീക്കൻ (അല്ലെങ്കിൽ രണ്ടാമത്തെ അല്മായൻ ) എന്ന ക്രമത്തിലാണ് വായന. ഈ സമയം എല്ലാവരും എഴുന്നേറ്റ് നിൽക്കണം. ദൈർഘ്യമേറിയ വായനയായതിനാൽ രോഗികളും വൃദ്ധരുമായവർ എഴുന്നെറ്റു നിൽക്കേണ്ടതില്ല.

സഭ, രാഷ്ട്രത്തലവന്മാർ, സുവിശേഷത്തിൽ വിശ്വസിക്കാത്തവർ തുടങ്ങിയവർക്ക് വേണ്ടിയും അവരുടെ നിയോഗങ്ങൾക്ക് വേണ്ടിയും മുഖ്യകാർമ്മികൻ പ്രാർത്ഥിക്കുന്ന ഭാഗമാണ് സാർവത്രിക പ്രാർത്ഥന. ഓരോ പ്രാർത്ഥനക്ക് മുൻപ് മുഖ്യകാർമ്മികൻ ആർക്ക് വേണ്ടിയുള്ള പ്രാർത്ഥനയാണ് എന്നും നിയോഗം എന്താണ് എന്നും പറയുകയും പ്രാർഥിക്കുകയും ചെയ്യുന്നു. ജനങ്ങൾ പ്രാർത്ഥന കേൾക്കണമെന്ന് ഏറ്റു ചൊല്ലുകയും ചെയ്യുന്നു.

അൾത്താരയുടെ മുന്നിലായി ഏവരും കാണും വിധം നാട്ടിയിരിക്കുന്ന കുരിശിന് മുന്നിൽ മുഖ്യകാർമ്മികൻ സ്രാഷ്ടാഗപ്രണാമം നടത്തുന്നതോടെയാണ് കുരിശാരാധന ആരംഭിക്കുന്നത്. ക്രൂശിതരൂപമാണ് ആരാധനക്ക് ഉപയോഗിക്കുന്നതെങ്കിൽ വെള്ളയോ വയലറ്റോ തുണി കൊണ്ട് രൂപം മറച്ച് മൂന്ന് ചരടുകൾ കൊണ്ട് കെട്ടി വെച്ചിരിക്കും. "ഇതാ...ഇതാ കുരിശുമരം, ഇതിലാണ് ലോകൈക രക്ഷകൻ മരണം വരിച്ചതീ മണ്ണിന്നായ്" എന്ന് വൈദികൻ മൂന്നു തവണ പറയുകയോ ആലപിക്കുകയോ ചെയ്യും. ഓരോ തവണയും മുഖ്യകാർമ്മികൻ ഇത് പറയുമ്പോൾ "വരുവിൻ വണങ്ങാം ആരാധിക്കാം" എന്ന് എല്ലാവരും പ്രത്യുത്തരിക്കുകയുംചെയ്യും. ഓരോ തവണയും ഉച്ചരിക്കും മുൻപ് മുഖ്യകാർമ്മികൻ ഓരോ കെട്ടുകളും അഴിക്കുകയും മൂന്നാമത്തെ തവണ പറയും മുൻപ് ക്രൂശിതരൂപം പൂർണമായി അനാവരണം ചെയ്യുകയും ചെയ്യും. പിന്നീട് മുഖ്യകാർമ്മികൻ കുരിശിൽ ചുംബിക്കുകയും തുടർന്ന് വിശ്വാസികൾ കുരിശുചുംബനം നടത്തുകയും ചെയ്യും.

ദുഃഖവെള്ളിയാഴ്ച ദിവ്യബലിയർപ്പിക്കാറില്ല. പെസഹ വ്യാഴാഴ്ച ആശിർവദിച്ചു വെച്ച ഓസ്തിയാണ് കുർബാന സ്വീകരണത്തിന് ഉപയോഗിക്കുന്നത്. തുടർന്ന് യേശുവിന്റെ മൃതശരീരത്തെ പ്രതിനിധാനം ചെയ്യുന്ന പ്രതിമ വഹിച്ചു കൊണ്ട് നഗരികാണിക്കൽ പ്രദക്ഷിണവും അന്തിമോപചാരം അർപ്പിക്കുന്നതിന്റെയും മൃതശരീരം കല്ലറയിൽ സംസ്കരിച്ചതിന്റെ പ്രതീകാത്മകമായി തിരുശരീരചുംബനവും കബറടക്കവും നടത്തുന്നു.

യേശുവിന്റെ ശരീരം കല്ലറയിൽ ശയിച്ച മണിക്കൂറുകളാണ് സഭ ഈ ദിവസം അനുസ്മരിക്കുന്നത്. ദേവാലയങ്ങളിൽ പ്രത്യേകമായി ചടങ്ങുകൾ ഒന്നും തന്നെ ഉണ്ടാകില്ല. അന്നേ ദിവസം കുർബ്ബാനയും ഉണ്ടായിരിക്കില്ല. അൾത്താര ദുഃഖ വെള്ളിയാഴ്ചയിൽ എന്ന പോലെ ശൂന്യമായിരിക്കും. സക്രാരി തുറന്നിട്ടിരിക്കും. ആശിർവദിച്ച അപ്പമോ, പെസഹാ വ്യാഴാഴ്ച ആശിർവദിച്ച ഒസ്തികളിൽ ബാക്കി വന്നവയോ സക്രാരിയിൽ വെക്കില്ല. സാധാരണഗതിയിൽ സങ്കീർത്തിയിൽ തെളിച്ചു വെച്ച തിരിയുടെ അകമ്പടിയോടെ പ്രത്യേക പീഠത്തിലാണ് ആശിർവദിച്ച ഒസ്തികൾ സൂക്ഷിച്ചു വെക്കുന്നത്. അടിയന്തരമായി അന്ത്യ കൂദാശ നൽകേണ്ട അവസരത്തിൽ ഈ ഒസ്തിയാണ് ഉപയോഗിക്കുന്നത്.

അന്ന് വൈകുന്നേരമാണ് ഈസ്റ്റർ ജാഗരണം ആരംഭിക്കുന്നത്. പൊതു കലണ്ടർ പ്രകാരം അന്ന് ശനിയാഴ്ച തന്നെയാണെങ്കിലും ആരാധനക്രമം അനുസരിച്ച് തിരുനാളുകൾ കണക്കാക്കുന്നത് തലേ ദിവസത്തെ സായാഹ്ന പ്രാർത്ഥന മുതലായതിനാൽ ഈസ്റ്റർ ജാഗരണം വലിയ ശനിയാഴ്ച വൈകുന്നേരത്തോടെ ആരംഭിക്കും.

റോമൻ കത്തോലിക്കാ ആരാധനക്രമത്തിൽ ഏറ്റവും ദൈർഘ്യമേറിയ അനുഷ്ഠാനം ഈസ്റ്റർ ജാഗരണമാണ്. മൂന്നോ നാലോ മണിക്കൂർ ദൈർഘ്യമുള്ള ജാഗരണത്തിന്റെ പ്രധാനഭാഗങ്ങൾ പെസഹാ തിരിതെളിക്കൽ, വചനശുശ്രൂഷ, ജ്ഞാനസ്നാന ശുശ്രൂഷ, കുർബാന (ദിവ്യബലിയർപ്പണം) എന്നിവയാണ്.

ഈസ്റ്റർ ജാഗരണത്തിന് മുന്നോടിയായി ദേവാലയത്തിലെ വെളിച്ചം എല്ലാം അണയ്ക്കും. ഒന്നുകിൽ ദേവാലയത്തിന് പുറത്തോ അല്ലെങ്കിൽ ദേവാലയത്തിന്റെ ഏതെങ്കിലും ഒരു മൂലയ്ക്കോ വിശ്വാസികൾ ഒന്നിച്ചു കൂടും. അവിടെ വെച്ച് കനലൂതി കാർമ്മികൻ തീയുണ്ടാക്കും. പാപത്തിന്റെയും മരണത്തിന്റെ അന്ധകാരം ദൂരെയകറ്റി യേശുവിന്റെ ഉത്ഥാനത്തിലൂടെ ദൈവം ലോകത്തിന് നൽകിയ രക്ഷയുടെയും പ്രത്യാശയുടെയും പ്രകാശത്തെയാണ് ഈ പുതിയ തീ പ്രതിനിധാനം ചെയ്യുന്നത്. വൈദികൻ ഈ തീ പ്രത്യേകമായി തയ്യാറാക്കിയ പെസഹാതിരിയിലേക്ക് പകരുന്നു. തുടർന്ന് ജ്ഞാനസ്നാനം സ്വീകരിച്ചിട്ടുള്ള എല്ലാവരും ഈ പെസഹാ തിരിയിൽ നിന്ന് തങ്ങളുടെ കൈവശമുള്ള തിരി കത്തിക്കുകയും അടുത്തുള്ളവരുടെ തിരികളിലേക്ക് നാളം പകരുകയും ചെയ്യുന്നു.

പ്രദക്ഷിണമായി എല്ലാവരും ദേവാലയത്തിൽ പ്രവേശിക്കുന്നതാണ് അടുത്തത്. ഈ പ്രദക്ഷിണത്തിനടയിൽ മൂന്നിടങ്ങളിൽ നിൽക്കുകയും കാർമ്മികൻ 'ക്രിസ്തുവിൻ പ്രകാശം' എന്ന് പറയുകയും മറ്റുള്ളവർ 'ദൈവത്തിന് സ്തോത്രം' എന്ന് പ്രതിവചിക്കുകയും ചെയ്യും. പ്രദക്ഷിണമായി അൾത്താരയിൽ എത്തിയ ശേഷം പെസഹാ തിരി നാട്ടി നിർത്തും. ഉയിർപ്പ് കാലം മുഴുവൻ ഈ തിരി ഇവിടെ തന്നെ തെളിച്ച് വെക്കും. ബാക്കി വരുന്ന തിരി പിന്നീട് വരുന്ന ഒരു വർഷം നടക്കുന്ന ജ്ഞാനസ്നാന സമയത്തും മൃതസംസ്കാര സമയത്തും ഉപയോഗിക്കാനുള്ളതാണ്. ക്രിസ്തു ജീവനും പ്രകാശവുമാണ് എന്നത്തിന്റെ പ്രതീകമായാണ് ഇത്തരം അവസരങ്ങളിൽ പെസഹാത്തിരി തെളിക്കുന്നത്.

തുടർന്ന് വചനശുശ്രൂഷയാണ്. പഴയനിയമത്തിൽ നിന്നും രണ്ടു മുതൽ ഏഴുവരെ വായനകളും ഓരോ വായനയേയും തുടർന്ന് പ്രതിവചനസങ്കീർത്തനവും അടങ്ങിയ ആദ്യഭാഗം തീരുന്നതോടെ ഗായകസംഘം ഗ്ലോറിയ ആലപിക്കും. ഈ സമയത്ത് സമൂഹം തങ്ങളുടെ കൈകളിലെ തിരികൾ അണക്കുകയും ദേവാലയത്തിലെ ദീപസംവിധാനങ്ങൾ തെളിയുകയും ചെയ്യും. പുതിയ നിയമത്തിൽ നിന്നുള്ള വായനയാണ് തുടർന്ന് വരുന്നത്. വി. പൗലോസ് അപ്പോസ്തോലൻ റോമാക്കാർക്ക് എഴുതിയ ലേഖനത്തിൽ നിന്നുള്ള ഭാഗമാണ് വായിക്കുന്നത്. പിന്നീട് ഗായകസംഘം ആലേലൂയ ആലപിക്കുന്നു. തപസുകാലം ആരംഭം മുതൽ നിർത്തി വെക്കുന്ന ആലേലൂയ ആലാപനം‌ ഈസ്റ്റർ ആചരണത്തിലാണ് പുനരാരംഭിക്കുന്നത്. തുടർന്ന് സുവിശേഷം പ്രഘോഷണ കർമ്മമാണ്‌ വൈദികൻ യേശുവിന്റെ ഉയിർപ്പിനെ വിവരിക്കുന്ന സുവിശേഷഭാഗം വായിക്കുകയും തുടർന്ന് വചനപ്രഘോഷണം നടത്തുകയും ചെയ്യുന്നു.

ജ്ഞാനസ്നാന ശുശ്രൂഷയിൽ ആദ്യത്തേത് ജ്ഞാനസ്നാനജലം ആശിർവദിക്കലാണ്. തുടർന്ന് ജ്ഞാനസ്നാനാർത്ഥികളുണ്ട് എങ്കിൽ അവരുടെ ജ്ഞാനസ്നാനവും ജ്ഞാനസ്നാനം നേരത്തെ സ്വീകരിച്ചവരുടെ വ്രതനവീകരണവും വിശ്വാസികളുടെ മേലുള്ള തീർത്ഥം തളിക്കലും നടക്കും. ജ്ഞാനസ്നാനശുശ്രൂഷക്ക് ശേഷം ദിവ്യബലി തുടരുന്നു.

ക്രൈസ്തവസഭയെ സംബന്ധിച്ചിടത്തോളം ഏറ്റവും പ്രധാനപ്പെട്ട ദിവസമാണ് ഈസ്റ്റർ ഞായർ. ക്രിസ്തുവിന്റെ ഉയിർപ്പാണ് ഈ ദിവസം ക്രൈസ്തവസഭ അനുസ്മരിക്കുന്നത്. ഉയിർപ്പുകാലത്തിന്റെ തുടക്കം ഈസ്റ്റർ ഞായർ ആണ്. സാർവത്രിക സഭയിൽ ഞായറാഴ്ചയ്ക്ക് ഇത്രയേറെ പ്രാധാന്യം ലഭിക്കാനുള്ള പ്രധാനകാരണവും ഈസ്റ്റർ ഞായറാണ്.


</doc>
<doc id="231869" url="https://ml.wikipedia.org/wiki?curid=231869" title="ഈസ്റ്റർ ത്രിദിനം">
ഈസ്റ്റർ ത്രിദിനം

ദുഃഖവെള്ളിയാഴ്ച, വലിയ ശനിയാഴ്ച, ഈസ്റ്റർ എന്നീ മൂന്നു ദിവസങ്ങൾ ചേരുന്നതാണ് ഈസ്റ്റർ ത്രിദിനം അഥവാ പെസഹാ ത്രിദിനം എന്നറിയപ്പെടുന്നത്. എങ്കിലും ക്രിസ്തീയ ആരാധനാക്രമമനുസരിച്ച് പെസഹ വ്യാഴാഴ്ച വൈകുന്നേരം ചൊല്ലുന്ന യാമപ്രാർത്ഥനകളോടുകൂടിയാണ് ഇതാരംഭിക്കുന്നത്.

യേശുവിന്റെ പീഡാനുഭവവും കുരിശുമരണവും മൃതസംസ്കാരവുമാണ് ഈ ദിവസം ക്രൈസ്തവസഭ അനുസ്മരിക്കുന്നത്. 
റോമൻ കത്തോലിക്കാ റീത്ത് അനുസരിച്ച് ദുഃഖവെള്ളിയാഴ്ച ഉപവസിക്കേണ്ട ദിവസമാണ്. ഉപവാസ ദിനത്തിൽ ഒരു നേരത്തെ സമ്പൂർണ്ണ ഭക്ഷണമാണ് അനുവദിച്ചിട്ടുള്ളത്‌. എന്നാൽ അതേദിവസം രണ്ടു ലഘുഭക്ഷണവും ജലപാനവും ഉപവാസലംഘനമല്ല.

ഉച്ചക്ക് ശേഷമാണ് ദുഃഖവെള്ളിയാഴ്ച ദിവസം തിരുക്കർമ്മങ്ങൾ ആരംഭിക്കുന്നത്. പീഡാനുഭവവായന, സാർവത്രിക പ്രാർത്ഥന, കുരിശാരാധന, കുർബ്ബാന സ്വീകരണം, നഗരികാണിക്കൽ പ്രദക്ഷിണം, തിരുശരീര ചുംബനം, കബറടക്കം എന്നിവയാണ് ആ ദിവസത്തെ പ്രധാന ചടങ്ങുകൾ.

യേശുവിന്റെ ശരീരം കല്ലറയിൽ ശയിച്ച മണിക്കൂറുകളാണ് സഭ ഈ ദിവസം അനുസ്മരിക്കുന്നത്. ദേവാലയങ്ങളിൽ പ്രത്യേകമായി ചടങ്ങുകൾ ഒന്നും തന്നെ ഉണ്ടാകില്ല. അന്നേ ദിവസം കുർബ്ബാനയും ഉണ്ടായിരിക്കില്ല. അൾത്താര ദുഃഖ വെള്ളിയാഴ്ചയിൽ എന്ന പോലെ ശൂന്യമായിരിക്കും. സക്രാരി തുറന്നിട്ടിരിക്കും. ആശിർവദിച്ച അപ്പമോ, പെസഹാ വ്യാഴാഴ്ച ആശിർവദിച്ച ഒസ്തികളിൽ ബാക്കി വന്നവയോ സക്രാരിയിൽ വെക്കില്ല. സാധാരണഗതിയിൽ സങ്കീർത്തിയിൽ തെളിച്ചു വെച്ച തിരിയുടെ അകമ്പടിയോടെ പ്രത്യേക പീഠത്തിലാണ് ആശിർവദിച്ച ഒസ്തികൾ സൂക്ഷിച്ചു വെക്കുന്നത്. അടിയന്തരമായി അന്ത്യ കൂദാശ നൽകേണ്ട അവസരത്തിൽ ഈ ഒസ്തിയാണ് ഉപയോഗിക്കുന്നത്.

അന്ന് വൈകുന്നേരമാണ് ഈസ്റ്റർ ജാഗരണം ആരംഭിക്കുന്നത്. പൊതു കലണ്ടർ പ്രകാരം അന്ന് ശനിയാഴ്ച തന്നെയാണെങ്കിലും ആരാധനക്രമം അനുസരിച്ച് തിരുനാളുകൾ കണക്കാക്കുന്നത് തലേ ദിവസത്തെ സായാഹ്ന പ്രാർത്ഥന മുതലായതിനാൽ ഈസ്റ്റർ ജാഗരണം വലിയ ശനിയാഴ്ച വൈകുന്നേരത്തോടെ ആരംഭിക്കും.

ക്രൈസ്തവസഭയെ സംബന്ധിച്ചിടത്തോളം ഏറ്റവും പ്രധാനപ്പെട്ട ദിവസമാണ് ഈസ്റ്റർ ഞായർ. ക്രിസ്തുവിന്റെ ഉയിർപ്പാണ് ഈ ദിവസം ക്രൈസ്തവസഭ അനുസ്മരിക്കുന്നത്. ഉയിർപ്പുകാലത്തിന്റെ തുടക്കം ഈസ്റ്റർ ഞായർ ആണ്. സാർവത്രിക സഭയിൽ ഞായറാഴ്ചയ്ക്ക് ഇത്രയേറെ പ്രാധാന്യം ലഭിക്കാനുള്ള പ്രധാനകാരണവും ഈസ്റ്റർ ഞായറാണ്.ഈസ്റ്റർ ഞായറാഴ്ച വൈകുന്നേരം ചൊല്ലുന്ന യാമ പ്രാർത്ഥനയോട് കൂടി ഈസ്റ്റർ ത്രിദിനം സമാപിക്കും.



</doc>
<doc id="231897" url="https://ml.wikipedia.org/wiki?curid=231897" title="ഹിന്ദുസ്ഥാൻ എയ്റോനോട്ടിക്‌സ് ലിമിറ്റഡ്">
ഹിന്ദുസ്ഥാൻ എയ്റോനോട്ടിക്‌സ് ലിമിറ്റഡ്

പ്രതിരോധ വകുപ്പിന് കീഴിലുള്ള പൊതുമേഖലാ നവരത്‌ന സ്ഥാപനമാണ് ഹിന്ദുസ്ഥാൻഎയ്റോനോട്ടിക്‌സ് ലിമിറ്റഡ് (എച്ച്.എ.എൽ). ബാംഗ്ലൂരിൽ സ്ഥിതി ചെയ്യുന്ന ഈ സ്ഥാപനം ഏഷ്യയിലെത്തന്നെ വലിയ എയ്റോസ്പേസ് കമ്പനിയാണ്. വിമാനങ്ങളുടെയും ഹെലികോപ്റ്ററുകളുടെയും നിർമ്മിതിയിലും കമ്യൂണിക്കേഷൻ റഡാർ, നാവിഗേഷൻ കംപ്യൂട്ടർ തുടങ്ങി വ്യോമസേനയുടെ എയർക്രാഫ്റ്റുകളിലും ഹെലികോപ്ടറുകളിലും ഉപയോഗിക്കുന്ന ഇലക്ട്രോണിക്സ് ഉപകരണങ്ങളും ഇവിടെ ഉൽപാദിപ്പിക്കുന്നു. എച്ച്എഎല്ലിന് നാസിക്, കോർവ, കാൻപൂർ, കൊറാപുട്, ലക്നൗ, ബാംഗ്ലൂർ, ഹൈദരബാദ് എന്നിവടങ്ങളിൽ വിമാനത്താവളങ്ങളുമുണ്ട്. തെക്കേ ഏഷ്യയിലെ ആദ്യ സൈനിക വിമാനം നിർമ്മിച്ചത് എച്ച്.എ.എല്ലാണ്.

ഹിന്ദുസ്ഥാൻ ഏയ്‌റോനോട്ടിക് ലിമിറ്റഡിന്റെ (എച്ച് എ എൽ) ഏവിയോണിക്‌സ് ഡിവിഷന്റെ സ്ട്രാറ്റജിക് ഇലക്‌ട്രോണികിസ് ഫാക്ടറി കാസർഗോഡ് പ്രവർത്തിക്കുന്നു. സർവ്വീസ് വിമാനങ്ങൾക്ക് ആവശ്യമായ മെഷീൻ കംപ്യൂട്ടർ, ഡിസ്‌പ്ലേ പ്രോസസ് തുടങ്ങിയവയാണ് ഏവിയോണിക്‌സ് ഡിവിഷൻ സ്ട്രാറ്റജിക് ഇലക്‌ട്രോണിക്‌സിൽ നിർമ്മിക്കുന്നത്. യുദ്ദവിമാനങ്ങളിലും ഹെലികോപ്റ്ററുകളിലും ഉപയോഗിക്കുന്ന എയർബോൺ കംപ്യൂട്ടറിന്റെ ഭാഗങ്ങളും ഫാക്ടറിയിൽ നിർമ്മിക്കുന്നുണ്ട്. 













</doc>
<doc id="231911" url="https://ml.wikipedia.org/wiki?curid=231911" title="വെർണിയർ കാലിപ്പെർ">
വെർണിയർ കാലിപ്പെർ

ചെറിയ ദൂരം കൃത്യതയോടെ അളക്കാനുപയോഗിക്കുന്ന ഒരുപകരണമാണ് വെർണിയർ കാലിപ്പെർ. ഒരു മില്ലീമീറ്ററിന്റെ പത്തിലൊന്ന് കൃത്യതയോടെ ദൂരമളക്കാൻ ഈ ഉപകരണം സഹായിക്കുന്നു. 
വെർണിയർ സ്കെയിൽ, മെയിൻ സ്കെയിൽ എന്നീ സ്കെയിലുകളുടെ സഹായത്തോടെയാണ് കൃത്യതയോടെ ദൂരമളക്കുന്നത്. മെയിൻ സ്കെയിൽ ഒരു മില്ലീമീറ്റർ കൃത്യതയോടെ ദൂരമളക്കുന്ന ഒരു സാധാരണ സ്കെയിൽ ആണ്. വെർണിയർ സ്കെയിൽ ആണ് കൂടുതൽ കൃത്യതക്കായി ഉപയോഗിക്കുന്നത്.


</doc>
<doc id="231918" url="https://ml.wikipedia.org/wiki?curid=231918" title="തൂങ്ങാംപാറ">
തൂങ്ങാംപാറ

തിരുവനന്തപൂരം ജില്ലയിൽ കാട്ടാക്കടയിൽ നിന്നും 2 കിലോമീറ്റർ മാറി നെയ്യാറ്റിൻകര റോഡിൽ സ്ഥിതിചെയ്യുന്ന ഒരു പ്രദേശമാണു് തൂങ്ങാംപാറ. ഈ പ്രദേശത്ത് ഒരു വലിയ തൂക്കായ പാറയുണ്ട്. തൂക്കായ പാറയ്ക്ക് തൂക്കാൻപാറയെന്നും പിൽക്കാലത്ത് തൂങ്ങാംപാറയെന്നും പേരുണ്ടായി. പ്രശസ്തമായ ഇറയാൻകോട് മഹാദേവക്ഷേത്രം, ലോകത്തിലെ ആദ്യത്തെ സെൻറ് ത്രേസ്യാ ദേവാലയം എന്നിവ തൂങ്ങാംപാറയെ പ്രശസ്തമാക്കുന്നു.


</doc>
<doc id="231937" url="https://ml.wikipedia.org/wiki?curid=231937" title="ലെമ്മിങ്">
ലെമ്മിങ്

ഒരിനം മണ്ണെലിയാണ് ലെമ്മിങ്. ഏകദേശം 13 സെ.മീ. ഓളം നീളവും 100 ഗ്രാമോളം ഭാരവും ഇവയ്ക്കുണ്ടാകും. നീളമുള്ള രോമങ്ങളാൽ ആവൃതമായ ശരീരമാണിതിനുള്ളത്. ചെറിയ വാലാണ് ലെമ്മിങിന്റേത്. ഇതൊരു സസ്യാഹാരിയാണ്. വളരെ വേഗം പെറ്റുപെരുകാനുള്ള കഴിവുണ്ട് ഇവയ്ക്ക്. നോർവേ, സ്വീഡൻ, ഫിൻലൻഡ്, റഷ്യ തുടങ്ങിയ ഇടങ്ങളിലാണ് ഇവയെ കണ്ടുവരുന്നത്. തണപ്പുകാലാവസ്ഥയാണെങ്കിലും ശിശിരനിദ്രാസ്വഭാവം പ്രകടിപ്പിക്കാറില്ല. 
പെറ്റുപെരുകിക്കഴിയുമ്പോൾ ഇവ കൂട്ടമായി ആത്മഹത്യ ചെയ്യാറുണ്ട് എന്നൊരു വിശ്വാസം ശാസ്ത്രജ്ഞർക്കിടയിൽത്തന്നെ നിലനിന്നിരുന്നു. എന്നാൽ ഈ വിശ്വാസം ശരിയല്ല എന്നാണ് കണ്ടെത്തിയിരിക്കുന്നത്. പുതിയ പ്രദേശങ്ങൾ തേടിയുള്ള ദേശാടനത്തിനിടയിൽ സ്വാഭാവികമായി സംഭവിക്കുന്ന അപകടങ്ങൾ മാത്രമാണിതെന്നാണ് പുതിയ പഠനങ്ങൾ സൂചിപ്പിക്കുന്നത്. നീളമുള്ള നദികൾ നീന്തിക്കടക്കുന്നതിനിടയിലാണ് പലപ്പോഴും ഈ കുട്ടമരണങ്ങൾ സംഭവിക്കുന്നത്. 


</doc>
<doc id="231941" url="https://ml.wikipedia.org/wiki?curid=231941" title="കെ.കെ. നായർ">
കെ.കെ. നായർ

പത്തനംതിട്ട ജില്ലാ രൂപീകരണത്തിൽ പ്രധാന പങ്കുവഹിച്ച മുൻ നിയമസഭാ സാമാജികനായിരുന്നു കെ.കെ നായർഎന്ന കെ.കരുണാകരൻ നായർ(2 ഫെബ്രുവരി 1931 - 7 ഫെബ്രുവരി 2013).
കൃഷ്ണപിള്ളയുടെയും ലക്ഷ്മിയമ്മയുടെയും മകനായി പത്തനംതിട്ടയിൽ ജനിച്ചു. ബിരുദാനന്തര ബിരുദധാരിയാണ്. 34 വർഷം നിയമസഭയിൽ പത്തനംതിട്ട മണ്ഡലത്തെ പ്രതിനിധീകരിച്ചു. കമ്മ്യൂണിസ്റ്റ് പാർട്ടി അംഗമായി രാഷ്ട്രീയ പ്രവർത്തനമാരംഭിച്ചു. പാർട്ടിയിലെ പിളർപ്പിനെത്തുടർന്ന് സി.പി.എമ്മുമായി ബന്ധപ്പെട്ട് പ്രവർത്തിച്ചു. സി.പി.എം സ്ഥാനാർത്ഥിയായാണ് ആദ്യകാലങ്ങളിൽ മത്സരിച്ചത്. 1982 ൽ പത്തനംതിട്ട ജില്ല രൂപവത്കരിച്ചതിനുശേഷം യു.ഡി.എഫ് പ്രതിനിധിയായാണ് തുടർച്ചയായി നിയമസഭയിലെത്തിയത്. 2006 ൽ ഡി.സി.സി പ്രസിഡന്റ് കെ ശിവദാസൻ നായരെ പത്തനംതിട്ടയിൽ മത്സരിപ്പിക്കാൻ കോൺഗ്രസ് തീരുമാനിച്ചതിനെ തുടർന്ന് കെ.കെ നായർ സ്വതന്ത്രനായി മത്സരിച്ച് പരാജയപ്പെട്ടു.

പത്തനംത്തിട്ടയിൽ നിന്നു മാത്രമാണ് ഇദ്ദേഹം മത്സരിച്ചത്.


</doc>
<doc id="231942" url="https://ml.wikipedia.org/wiki?curid=231942" title="സജീവഫോസിൽ">
സജീവഫോസിൽ

അനേകകോടി വർഷങ്ങളായി പരിണാമങ്ങൾക്കൊന്നും വിധേയരാകാതെ ജീവിച്ചിരിക്കുന്ന ജന്തുക്കളെയും സസ്യങ്ങളെയും സജീവഫോസിലുകൾ അഥവാ ജീവിച്ചിരിക്കുന്ന ഫോസിലുകൾ എന്നാണ് വിളിക്കുന്നത്. 

ടുവാടര എന്ന ജീവിവർഗം. ന്യൂസിലാന്റിലാണ് കാണപ്പെടുന്നത്. കഴിഞ്ഞ 20 കോടി വർഷങ്ങളായി പരിണാമത്തിന് വിധേയമാകാതെ ജീവിച്ചിരിക്കുന്നു. 

സീലാകാന്ത് എന്ന ജലജീവി. - 35 കോടിക്കൊല്ലങ്ങൾക്കു മുൻപു ജീവിച്ചിരുന്ന ഒരു ജലജീവിയുടെ തനിപ്പകർപ്പ്. ഭൂമിയിൽ ആകെ 500 ഓളം സീലാകാന്തുകൾ മാത്രമേ ജീവിച്ചിരിപ്പുള്ളൂ എന്നാണ് കരുതുന്നത്.


</doc>
<doc id="231952" url="https://ml.wikipedia.org/wiki?curid=231952" title="വെള്ളസ്രാവ്">
വെള്ളസ്രാവ്

Carcharodon carcharias എന്ന ശാസ്ത്രനാമമുള്ള സ്രാവ്. മിക്ക സമുദ്രങ്ങളുടെയും തീരത്തോടു ചേർന്നുള്ള പ്രദേശങ്ങളിൽ കാണപ്പെടുന്നു. ഏതാണ്ട് 6 മീറ്റർ വരെ നീളമുണ്ടാകും പ്രായപൂർത്തിയായ സ്രാവിന്. ഏതാണ്ട് രണ്ടു ടണ്ണിലധികം ഭാരവും ഈ ജീവിക്കുണ്ടാകും. ഏതാണ്ട് 30 വർഷം വരെ ജീവിച്ചിരിക്കുന്ന ഇവ 15 വയസ്സോടെ പ്രായപൂർത്തിയാകും. 
മാംസാഹാരിയാണ് വെള്ളസ്രാവ്. സമുദ്രജീവികളാണ് മിക്കവാറും ഇവയുടെ ആക്രമണത്തിന് ഇരയാവുക. മത്സ്യങ്ങളെയും പക്ഷികളെയും ഇവ ആഹാരമാക്കുന്നു. മനുഷ്യരെയും ഇവ ആക്രമിക്കാറുണ്ട്. സ്രാവുകളിൽ മനുഷ്യരെ ഏറ്റവും കൂടുതൽ ആക്രമിച്ചിട്ടുള്ളത് വെള്ളസ്രാവാണെന്നാണ് കരുതുന്നത്. വംശനാശസാധ്യതയുള്ള ജീവിവർഗം കൂടിയാണ് വെള്ളസ്രാവുകൾ.
ഒരു വിധം എല്ലാ സമുദ്രങ്ങളിലും തീരത്തോടു ചേർന്നുള്ള ഇടങ്ങളിൽ ഇവയെ കാണാം. 24ഡിഗ്രി സെൽഷ്യസ് വരെ താപനിലയുള്ള ജലത്തിലാണ് ഇവ കഴിയുന്നത്. അമേരിക്ക, ജപ്പാൻ, സൗത്ത് ആഫ്രിക്ക തുടങ്ങിയിടങ്ങളിൽ ഇവയെ കൂടുതലായി കണ്ടുവരുന്നു,

സ്റ്റീഫൻ സ്പിൽബെർഗ് സംവിധാനം ചെയ്ത Jaws എന്ന സിനിമ മനുഷ്യഭോജികളായ വെള്ളസ്രാവുകളെക്കുറിച്ചുള്ളതാണ്.


</doc>
<doc id="231974" url="https://ml.wikipedia.org/wiki?curid=231974" title="റസ്സലിന്റെ വിരോധാഭാസം">
റസ്സലിന്റെ വിരോധാഭാസം

1901 ൽ ബെർട്രാൻഡ് റസ്സൽ ജോർജ് കാന്ററിന്റെ അനൗപചാരിക ഗണസിദ്ധാന്തത്തിൽ (naive set theory) ചൂണ്ടിക്കാട്ടിയ ഒരു വിരോധാഭാസമാണ് റസ്സലിന്റെ വിരോധാഭാസം(Russel's paradox). അതിന്റെ ഔപചാരിക നിർവചനമിപ്രകാരമാണ് :

അനൗപചാരിക ഗണസിദ്ധാന്തമനുസരിച്ച് (naive set theory) നിർവചനീയമായ ഏത് ശേഖരവും ഒരു ഗണമാണ്. എങ്കിൽ R സ്വയം അംഗത്വമില്ലാത്ത ഗണങ്ങളുടെ ഗണമാണെങ്കിൽ, R എന്ന ഗണം R ന്റെ അംഗമാണെങ്കിൽ അത് R സ്വയം അംഗത്വമില്ലാത്ത ഗണങ്ങളുടെ ഗണം എന്ന നിർവചനത്തിനു വിപരീതമാണ്. 

ഇതിന്റെ സിംബോളിക് രൂപമിപ്രകാരമാണ്:
formula_1

ഇത് ഒരുദാഹരണം വഴി വിശദീകരിക്കാം. റസ്സൽ തന്നെ ഈ വിരോധാഭാസം വിശദീകരിക്കാനുപയോഗിച്ച ഉദാഹരണമാണിത്:


</doc>
<doc id="231977" url="https://ml.wikipedia.org/wiki?curid=231977" title="ഴാക് ലൂയി ദാവീദ്">
ഴാക് ലൂയി ദാവീദ്

ഴാക് ലൂയി ദാവീദ് ഫ്രഞ്ചു ചിത്രകാരനായിരുന്നു. 1748 ഓഗസ്റ്റ് 30-ന് പാരിസിൽ ജനിച്ചു. 
ആദ്യ കാലത്ത് റൊക്കോക്കോ ചിത്രകാരനായ മേരിവിയാനോടൊപ്പം ചിത്രകല അഭ്യസിച്ചു. പിൽക്കാലത്ത് ഇദ്ദേഹം ക്ലാസിക് ശൈലി യാണ് തന്റെ മാധ്യമമായി സ്വീകരിച്ചത്. "പ്രീക്സ് ഡി റോം" പുരസ്കാരത്തിനായി ഇദ്ദേഹം മൂന്നു തവണ ശ്രമിച്ചു പരാജയപ്പെടുകയും അതിനെത്തുടർന്ന് 1773-ൽ പട്ടിണി കിടന്ന് ആത്മഹത്യ ചെയ്യാൻ ശ്രമിക്കുകയും ചെയ്തു. പക്ഷേ, 1774-ൽ പ്രസ്തുത പുരസ്കാരം ഇദ്ദേഹത്തെ തേടിയെത്തി. ഈ വിജയത്തിന്റെ തിളക്കത്തോടെ 1781 വരെ റോമിൽ ജീവിച്ചു. അതിനുശേഷം പാരിസിൽ മടങ്ങി യെത്തി. 1784-ൽ റോയൽ അക്കാദമി അംഗമായി.
ദേശഭക്തിയുടേയും പൗരുഷത്തിന്റേയും ഇതിഹാസം എന്നു വിളിക്കാവുന്ന "ദി ഓത്ത് ഒഫ് ദ് ഹോരാത്തി" (1778) ആണ് ലൂയിസിന്റെ ശ്രദ്ധേയമായ ആദ്യ രചന. "ഡെത്ത് ഒഫ് സോക്രട്ടീസ്", "ദ് റിട്ടേൺ ഒഫ് ബ്രൂട്ടസ്" എന്നിവ റോമിൽ വച്ച് ഇദ്ദേഹം രചിച്ച വിഖ്യാത ചിത്രങ്ങളാണ്. ഫ്രഞ്ചു വിപ്ലവാനന്തരം റോയൽ അക്കാദമി പ്രവർത്തനരഹിതമായപ്പോൾ ഇദ്ദേഹം സമകാലിക വിഷയങ്ങളുടെ ആവിഷ്കരണത്തിലൂടെ ശക്തമായ തിരിച്ചുവരവ് നടത്തി. "ദി ഓത്ത് ഒഫ് ദ് ടെന്നിസ് കോർട്ട്", "ദ് ഡെത്ത് ഒഫ് മരാറ്റ്" എന്നിവ ഇക്കാലത്തെ കലാസ്വാദകരെ സമാകർഷിച്ച മുഖ്യ രചനകളിൽപ്പെടുന്നു.

ഇദ്ദേഹത്തിന്റെ ചിത്രകലാജീവിതത്തിന്റെ അടുത്തഘട്ടം നെപ്പോളിയനുമായി ബന്ധപ്പെട്ടു നിൽക്കുന്നു. രണ്ടു തവണത്തെ ജയിൽവാസത്തിനുശേഷം നെപ്പോളിയന്റെ ചിത്രകാരൻ എന്ന നിലയിലാണ് ഇദ്ദേഹം വീണ്ടും രംഗപ്രവേശം നടത്തിയത്. നെപ്പോളിയന്റെ ജീവിതത്തിലെ ഒട്ടനവധി വിജയ മുഹൂർത്തങ്ങൾ രേഖപ്പെടുത്തുന്നതിനായി ഇദ്ദേഹം തന്റെ സർഗവൈഭവം പ്രയോഗിച്ചിട്ടുണ്ട്. നെപ്പോളിയനോടുള്ള ഇദ്ദേഹത്തിന്റെ അനുകമ്പ കലർന്ന ആദരവിന്റെ സൂചകമാണ് 1814-ൽ രചിച്ച "ലിയോണിഡസ് അറ്റ് തെർമോപൈലേ" എന്ന ചിത്രം.
1814-ൽ നെപ്പോളിയൻ നാടുകടത്തപ്പെട്ടതിനെത്തുടർന്ന് ഇദ്ദേഹം 1816-ൽ ബ്രസ്സൽസിലേക്ക് പലായനം ചെയ്തു. 18-ആം നൂറ്റാണ്ടിന്റെ അന്ത്യത്തിലും 19-ആം നൂറ്റാണ്ടിന്റെ തുടക്കത്തിലും ഫ്രഞ്ച് നിയോക്ലാസിക്കൽ ചിത്രകലയിൽ ഇദ്ദേഹത്തിന്റെ സാന്നിധ്യം അതിശ്രദ്ധേ യമായിരുന്നു. പ്രതിഭാദത്തമായ പ്രചോദനത്തിന്റേയും സമുന്നതമായ ധാർമിക ബോധത്തിന്റേയും സാക്ഷാത്കാരമായ ഇദ്ദേഹത്തിന്റെ ശൈലി പിൽക്കാലത്ത് ജെറാർഡ് ഫ്രാങ്കോയിസ്, ഗിറോ ഡെറ്റ് ഡിറൌസി, അന്റോയിൻ ഗ്രോസ് തുടങ്ങിയ ശിഷ്യരിലൂടെ നിലനിറുത്തപ്പെടുകയുണ്ടായി. 1825 ഡിസംബർ 29-ന് ബ്രസ്സൽസ്സിൽ ഇദ്ദേഹം നിര്യാതനായി.



</doc>
<doc id="231984" url="https://ml.wikipedia.org/wiki?curid=231984" title="ജെയിംസ് അഗസ്റ്റസ് ഹിക്കി">
ജെയിംസ് അഗസ്റ്റസ് ഹിക്കി

അയർലന്റുകാരനായ ഒരു പത്രപ്രവർത്തകനായിരുന്നു ജയിംസ് അഗസ്റ്റ് ഹിക്കി(1740-1802). ഇന്ത്യയിലെ ആദ്യത്തെ അച്ചടിച്ച വർത്തമാനപ്പത്രമായ "ബംഗാൾ ഗസറ്റ്" ഇദ്ദേഹം പുറത്തിറക്കിയത് 1780-ൽ ആയിരുന്നു. 1780 ജനുവരി 29നായിരുന്നു 'Hicky's Bengal Gaze-tte or Calcutta General Advertiser’ പ്രതിവാര ഇംഗ്ലീഷ് പത്രത്തിന്റെ തുടക്കം. ഹിക്കി തന്നയായിരുന്നു അതിന്റെ എഡിറ്ററും പ്രിന്ററും പബ്ലിഷറും
അയർലന്റുകാരനായ ഹിക്കി, 1772-ൽ ഒരു സർജന്റെ സഹായിയായി കൽക്കത്തയിൽ എത്തി. കൽക്കത്തയിലെ ഒരു സ്ത്രീയെ വിവാഹം കഴിച്ചു. വ്യവസായത്തിലേർപ്പെട്ടെങ്കിലും ദയനീയമായി പരാജയപ്പെട്ടു. ജയിലിലുമായി. ഇക്കാലത്താണ് പ്രിന്റിംഗ് പ്രസിന്റെ ആശയം അദ്ദേഹത്തിനു തോന്നുന്നത്. ലണ്ടനിൽ വച്ചുതന്നെ മുദ്രണനിർമ്മാണത്തിൽ അദ്ദേഹം പരിശീലനം നേടിയിരുന്നു. ഹിക്കി സ്വയം അച്ചടി അക്ഷരങ്ങൾ ഉണ്ടാക്കുകയും കൽക്കത്തക്കാരനായ ഒരു ആശാരിയെക്കൊണ്ട് തടിയിലുള്ള ഒരു പ്രിന്റിംഗ് മിഷ്യൻ പണിയിക്കുകയും ചെയ്തു. പതിനാറു പുറമുള്ള ഒരു കലണ്ടർ ആയിരുന്നു ആ പ്രസ്സിലെ ആദ്യ മുദ്രണം. ഈസ്റ്റിന്ത്യാ കമ്പനിയുടെ അച്ചടി ജോലികൾ ആദ്യകാലത്ത് ഹിക്കിയാണ് നിർവഹിച്ചത്. 


</doc>
<doc id="231985" url="https://ml.wikipedia.org/wiki?curid=231985" title="സൂര്യനെല്ലി">
സൂര്യനെല്ലി

കേരളത്തിലെ ഇടുക്കി ജില്ലയിലെ ചിന്നക്കനാൽ ഗ്രാമ പഞ്ചായത്തിലെ പത്താം വാർഡാണ് സൂര്യനെല്ലി (தமிழ்/തമിഴ്: சூரியநெல்லி). നാലാം വാർഡ് ലോവർ സൂര്യനെല്ലിയാണ്. പ്രധാന ടൂറിസ്റ്റ് കേന്ദ്രമായ മൂന്നാറിനടുത്താണ് സൂര്യനെല്ലി.



</doc>
<doc id="231989" url="https://ml.wikipedia.org/wiki?curid=231989" title="മഞ്ഞമുള">
മഞ്ഞമുള

മുളയുടെ നല്ല വലിപ്പം വയ്ക്കുന്നതും എളുപ്പം തിരിച്ചറിയാൻ കഴിയുന്നതുമായ ഒരിനമാണ് മഞ്ഞമുള. . മുള്ളുകൾ ഉണ്ടാവാറില്ല. അലങ്കാരവൃക്ഷമായി നട്ടുവളർത്തുന്നു മണ്ണൊലിപ്പു തടയാൻ നല്ലതാണ്. വിറകായി തടിയും കാലിത്തീറ്റയായി ഇലയും ഉപയോഗിക്കുന്നു. താൽക്കാലികമായ നിർമ്മിതികൾക്ക് ഉപയോഗിക്കുന്നു. ഏഷ്യയിൽ പലയിടത്തും നാട്ടുമരുന്നായി ഉപയോഗിക്കാറുണ്ട്. ഇളംമുളകൾ ഭക്ഷ്യയോഗ്യമാണ്. കടുത്ത വിഷം ഇതിന്റെ കൂമ്പിൽ അടങ്ങിയിട്ടുണ്ട്. തിളച്ചവെള്ളത്തിലിട്ടാൽ വിഷാംശം നഷ്ടപ്പെടുന്നതാണ്. ഘാനയിൽ പേപ്പർ പൾപ്പായി മഞ്ഞമുള ഉപയോഗിക്കുന്നു.



</doc>
<doc id="231991" url="https://ml.wikipedia.org/wiki?curid=231991" title="ഭരണഘടനാപരമായ രാജവാഴ്ച">
ഭരണഘടനാപരമായ രാജവാഴ്ച

ഒരു ലിഖിതമോ അലിഖിതമോ ആയ ഭരണഘടനയുടെ പരിധിക്കുള്ളിൽ നിന്നു കൊണ്ട് ഒരു വ്യക്തി ഒരു രാജ്യത്തിന്റെ തലപ്പത്ത് ഭരണാധികാരിയായി സേവനമനുഷ്ടിക്കുന്നതിനെയാണ് ഭരണഘടനാപരമായ രാജവാഴ്ച എന്ന് പറയുന്നത്. ഇതും അപരിമിതമായ രാജവാഴ്ചയും തമ്മിലുള്ള പ്രധാന വ്യത്യാസം അപരിമിതമായ രാജവാഴ്ചയിൽ സർവ അധികാരത്തിന്റെ സ്രോതസ്സ് രാജാവ്/രാജ്ഞി/ചക്രവർത്തി/സുൽത്താൻ എന്നീ പദവികൾ അലങ്കരിക്കുന്ന വ്യക്തി തന്നെയാണ്. ഭരണഘടനാപരമായ രാജവാഴ്ച നിലവിലുള്ള രാജ്യങ്ങളിൽ കൂടുതലും പാർലമെന്ററി ജനാധിപത്യങ്ങളാണ്.


</doc>
<doc id="231993" url="https://ml.wikipedia.org/wiki?curid=231993" title="പാർലമെന്ററി ജനാധിപത്യം">
പാർലമെന്ററി ജനാധിപത്യം

നിയമനിർമ്മാണത്തിനുള്ള അധികാരം ഒരു ജനപ്രതിനിധി സഭയിൽ (parliament or legislative assembly) നിക്ഷിപ്തമായ ഭരണസംവിധാനത്തെയാണ് പാർലമെന്ററി ജനാധിപത്യം എന്ന് പറയുന്നത്. സമാനമായി സർക്കാരിന്റെ കാര്യനിർവ്വഹണ വിഭാഗത്തിന്റെ (executive branch) പ്രവർത്തനങ്ങളുടെ അധികാരവും ജനപ്രതിനിധി സഭയിൽ നിന്നാണ് ഉത്ഭവിക്കുന്നത്. അതുപോലെ ഈ സംവിധാനത്തിൽ കാര്യനിർവ്വഹണ വിഭാഗം അവരുടെ പ്രവൃത്തികളുടെ ന്യായീകരണം ജനപ്രതിനിധി സഭയ്ക്ക് നൽകാൻ ബാധ്യസ്ഥരാകുന്നു. ഈ സംവിധാത്തിൽ സാധാരണ രാജ്യത്തിന്റെ തലവനും (head of state) ഭരണകൂടത്തിന്റെ തലവനും (head of government) ഒരാളായിരിക്കില്ല. ഇൻഡ്യയിൽ രാജ്യത്തിന്റെ തലവൻ രാഷ്ട്രപതിയും ഭരണകൂടത്തിന്റെ തലവൻ പ്രധാനമന്ത്രിയുമായിരിക്കും. ഒരു ഭരണഘടനാപരമായ രാജവാഴ്ചയിൽ രാജ്യത്തിന്റെ തലവൻ ചക്രവർത്തിയോ, രാജാവോ, രാജ്ഞിയോ ആയിരിക്കും ഉദാ : ജപ്പാൻ, യുണൈറ്റഡ് കിങ്ഡം 


</doc>
<doc id="232005" url="https://ml.wikipedia.org/wiki?curid=232005" title="ക്രിമിനൽ നിയമ (ഭേദഗതി) നിയമം, 2013">
ക്രിമിനൽ നിയമ (ഭേദഗതി) നിയമം, 2013

ഡൽഹിയിലെ കൂട്ട ബലാത്സംഗക്കേസിനെ തുടർന്ന് ഇന്ത്യാ സർക്കാർ പുറപ്പെടുവിച്ച ഓർഡിനൻസ് പിന്നീട് പാർലമെന്റിന്റെ ഇരുസഭകളും ഭേദഗതികളോടെ അംഗീകരിച്ചതാണ് ക്രിമിനൽ നിയമ (ഭേദഗതി) നിയമം, 2013. ബലാത്സംഗ വിരുദ്ധ നിയമമെന്നും ഇത് അറിയപ്പെടുന്നു. ക്രിമിനൽ നിയമം എന്ന് പൊതുവായി വിശേഷിപ്പിക്കപ്പെടുന്ന ഇന്ത്യൻ ശിക്ഷാ നിയമം, തെളിവ് നിയമം, ക്രിമിനൽ നടപടി നിയമം എന്നീ നിയമങ്ങളിൽ സ്ത്രീകൾക്കെതിരായ അതിക്രമങ്ങൾ തടയുക എന്ന ലക്ഷ്യത്തോടെയുള്ള ചില പുതിയവകുപ്പുകൾ ചേർക്കുകയും നിവിലുണ്ടായിരുന്ന ചിലത് ഭേദഗതി ചെയ്യുകയുമാണ് ഈ നിയമത്തിലൂടെ ഇന്ത്യൻ പാർലമെന്റ് ചെയ്തത്. 

ഡൽഹി സംഭവങ്ങളുടെ പശ്ചാത്തലത്തിൽ, ലൈംഗികാതിക്രമങ്ങൾക്കെതിരായ വ്യവസ്ഥകൾ കർശനമാക്കുക എന്നലക്ഷ്യത്തോടെ കേന്ദ്രസർക്കാർ മുൻകൈയ്യെടുത്ത് 2013 ഫെബ്രുവരി 3 ന് രാഷ്ട്രപതി അംഗീകാരത്തോടെ ഒരു ഓർഡിനൻസിന് രൂപം നൽകിയിരുന്നു. കേന്ദ്രമന്ത്രിസഭയിലും പാർലമെന്റിന്റെ ഇരുസഭകളിലും നടത്തിയ വിശദമായ ചർച്ചകളുടെ അടിസ്ഥാനത്തിൽ ഈ ഓർഡിനൻസ് 2013 ഏപ്രിൽ 2 ന് നിയമമാക്കി പാസ്സാക്കുകയുണ്ടായി. 

2012 ഡിസംബർ 16 ന് ഡൽഹിയിൽ ഒരു ഫിസിയോത്തെറാപ്പി വിദ്യാർത്ഥിനി ബസിനുള്ളിൽ കൂട്ടബലാത്സംഗത്തിനിരയാകുകയും മരണപ്പെടുകയുംചെയ്ത സംഭവത്തിന്റെ പശ്ചാത്തലത്തിൽ ദേശീയ - സാർവ്വദേശീയ തലത്തിൽ വിവിധ സംഘടനകളും വ്യക്തികളും സ്ത്രീപീഡനത്തിനെതിരായ ഇന്ത്യയിലെ നിയമങ്ങൾ കർശനമാക്കണമെന്ന് ആവശ്യപ്പെട്ടിരുന്നു. ഡൽഹിയിൽ യുവാക്കളും പൊതുജനങ്ങളും ഇതേ അവശ്യമുന്നയിച്ച് പ്രക്ഷോഭവും നടത്തിയിരുന്നു. ഇതിനെത്തുടർന്ന് നിയമരംഗത്തെ പരിഷ്കാരങ്ങൾ പഠിച്ച് റിപ്പോർട്ട് സമർപ്പിക്കുന്നതിനായി ജസ്റ്റിസ് ജെ.എസ്. വർമ്മ കമ്മീഷനെ കേന്ദ്ര സർക്കാർ നിയോഗിച്ചു. വർമ്മ കമ്മീഷൻ റിപ്പോർട്ടിന്റെ വിവിധ ഭാഗങ്ങളിൽ നിന്നുമുള്ള ആവശ്യങ്ങളുടെയും പശ്ചാത്തലത്തിലാണ് സർക്കാർ ഇത്തരത്തിലൊരു നിയമത്തിന് രൂപം നൽകിയത്. വർമ്മ കമ്മീഷൻ ശുപാർശകളിൽ തൊണ്ണൂറ് ശതമാനം കാര്യങ്ങളും ഉൾക്കൊള്ളിച്ചുകൊണ്ടുള്ളതാണ് പുതിയ ഭേഗഗതിയെന്ന് കേന്ദ്ര നിയമകാര്യ മന്ത്രി അശ്വനി കുമാറിന്റെ അവകാശപ്പെടുന്നു. 

ഈ ഭേദഗതി നിയമത്തിലൂടെ ചില പുതിയതരം കുറ്റകൃത്യങ്ങൾ അഥവാ മറ്റ് തരത്തിൽ കുറ്റകരമായിരുന്ന ചില കൃത്യങ്ങൾ കൃത്യമായ നിർവ്വചനത്തോടെ, ഇന്ത്യൻ ശിക്ഷാ നിമയത്തിലെ കുറ്റകൃത്യങ്ങളുടെ പട്ടികയിലേക്ക് ഉൾപ്പെടുത്തപ്പെട്ടു. ആസിഡ് ആക്രമണം, ലൈംഗികാതിക്രമം, ഒളിഞ്ഞുനോട്ടം, പുറകേനടക്കൽ തുടങ്ങിയവയാണ് ഇപ്രകാരം ഇന്ത്യൻ ശിക്ഷാനിയമത്തിൽ പുതുതായി ഉൾപ്പെടുത്തപ്പെട്ട കുറ്റകൃത്യങ്ങൾ.

ഈ ഭേദഗതി നിയമപ്രകാരം ഇന്ത്യൻ ശിക്ഷാനിയമത്തിലെ 370 -ആം വകുപ്പ് പുതിയ വ്യവസ്ഥകളാൽ ഭേദഗതി ചെയ്യപ്പെട്ടിട്ടുണ്ട്. അടിമവ്യാപാരത്തെക്കുറിച്ച് പ്രതിപാദിച്ചിരുന്ന ആ വകുപ്പ് ചൂഷണലക്ഷ്യത്തോടെയുള്ള ഒട്ടുമിക്ക മനുഷ്യവാണിഭത്തെക്കുറിച്ചും പ്രതിപാദിക്കുന്ന 370, 370 A എന്നീ വകുപ്പുകളായാണ് ഭേദഗതി ചെയ്തിരിക്കുന്നത്. ഒരു വ്യക്തിയെ മറ്റൊരു വ്യക്തിയോ, വ്യക്തികളോ ചേർന്ന് വേശ്യാവൃത്തിയ്കുവേണ്ടിയോ, അടിമജോലിക്കുവേണ്ടിയോ, അവയവതട്ടിപ്പിന് വേണ്ടിയോ (എ) തെരഞ്ഞെടുക്കുന്നത്, (ബി) കടത്തിക്കൊണ്ടുപോകുന്നത്, (സി) ഒളിപ്പിച്ചുവെയ്കുന്നത് (ഡി) കൈമാറുന്നത്, (ഇ) സ്വീകരിക്കുന്നത് തുടങ്ങിയവയൊക്കെ ഈ വകുപ്പു പ്രകാരം കുറ്റകരമാണ്. ബലപ്രയോഗം, ഭീഷണി, സമ്മർദ്ദം, ചതി, തട്ടിക്കൊണ്ടുപോകൽ, വഞ്ചന, അധികാരദുരുപയോഗം, പ്രലോഭനം മുതലായ ഏതുമാർഗ്ഗത്തിലൂടെയാണെങ്കിലും ഈ പ്രവൃർത്തി ചെയ്യുന്നയാളിനെ ഇരയാക്കപ്പെട്ട ആളുകളുടെ എണ്ണത്തിനനുസരിച്ച് കുറഞ്ഞത് 7 വർഷം മുതൽ ജീവിതാവസാനംവരെയുള്ള വിവിധ കാലയളവിലേക്കുള്ള ജയിൽ ശിക്ഷയ്ക്ക് വിധിക്കാവുന്നതാണ്. ഇത്തരത്തിൽ വാണിഭം നടത്തപ്പെടപ്പെട്ട വ്യക്തിയെ ജോലികൾക്കായി നിയോഗിക്കുന്നവരും കുറ്റക്കാരാണ്. 

ബലാത്സംഗത്തെക്കുറിച്ചുള്ള വകുപ്പിൽ വരുത്തിയ കാതലായ മാറ്റമാണ് ഈ ഭേദഗതിയിലെ സുപ്രധാനമായ ഇനം. വകുപ്പ് 375 ൽ വരുത്തിയ ഭേഗഗതിയിലൂടെ "ബലാത്സംഗം" എന്ന വാക്കിനുപകരം "ലൈംഗികാതിക്രമം "എന്ന വാക്കുപയോഗിച്ച് വിപുലമായ അർത്ഥത്തിലേക്ക് അതിന്റെ നിർവ്വചനത്തെ ഭേദഗതി ചെയ്തു. പുതിയ നിർവ്വചനം ഒരർത്ഥത്തിൽ ജെൻഡർ നിഷ്പക്ഷമായി. അതുപ്രകാരം, "ഉള്ളിൽക്കടത്തൽ" എന്നത് ലിഗത്തിന്റെ മാത്രമല്ല മറ്റെന്തും ഉള്ളിൽക്കടത്തിയുള്ള ലൈംഗിക അതിക്രമങ്ങൾ ഈ വകുപ്പുപ്രകാരം കുറ്റകരമായി. യോനി കൂടാതെ, വദനം, ഗുദം, മൂത്രനാളി തുടങ്ങിയവയിലേതിലൂടെയുമുള്ള ഇത്തരം ഉള്ളിൽക്കടത്തലുകളും സ്വകാര്യഭാഗങ്ങളിൽ സ്പർശിനംവഴി ഇപ്രകാരം ചെയ്യുന്നതുമൊക്കെ ലൈംഗികാതിക്രമം എന്ന കുറ്റത്തിന്റെ ഭാഗമായി. ഈ ഭേദഗതിപ്രകാരം കുറ്റം തെളിയിക്കുന്നതിന് ഏതുവരെ "ഉള്ളിൽക്കടന്നു" എന്നതും അതിക്രമത്തെ ചെറുക്കാൻ ശാരീരികമായ ചെറുത്തുനിൽപ്പ് ഉണ്ടായോ ഇല്ലയോ എന്നതുമൊന്നും പ്രസക്തമല്ലെന്നും പ്രഖ്യാപിക്കപ്പെട്ടു. 

മുൻപുണ്ടായിരുന്ന 16 വയസ്സ് എന്നതിൽ നിന്നും വ്യത്യസ്തമായി, 18 വയസ്സിൽ താഴെയുള്ള പെൺകുട്ടികളുമായി സമ്മതത്തോടെയുള്ള ലൈംഗിക വേഴ്ച നടത്തിയാലും ആയത് ബലാത്സംഗം എന്ന പ്രവൃത്തിയായി കണക്കാക്കപ്പെടും എന്ന ഭേദഗതിയും ഉണ്ടായി.

വകുപ്പ് 376 ൽ വരുത്തിയ ഭേദഗതി പ്രകാരം, ചില ഗുരുതരമായ സാഹചര്യങ്ങളിലൊഴിച്ച്, ഈ കുറ്റകൃത്യത്തിനുള്ള ശിക്ഷ എഴുവർഷത്തിൽ കുറയാത്തതും പരമാവധി ജീവപര്യന്തം തടവും പിഴയും ആയി ഭേദഗതി ചെയ്യപ്പെട്ടു. ഗുരുതരമായ സാഹചര്യങ്ങളിൽ, പത്തുവർഷത്തിൽ കുറയാത്തത് മുതൽ ജീവപര്യന്തം വരെ ദീർഘിപ്പിക്കാവുന്നതുമായ കഠിന തടവും പിഴയുമായിത്തീർന്നു. 

പുതിയ വകുപ്പായി കൂട്ടിച്ചേർത്ത 376A പ്രകാരം ഒരു വ്യക്തി ഇത്തരം ലൈംഗികാതിക്രമത്തിലൂടെയുണ്ടാക്കിയ പരിക്കിലൂടെ ഒരു സ്ത്രീയുടെ മരണത്തിന് കാരണമായിത്തീരുന്നപക്ഷമോ ആ സ്ത്രീയെ ജീവച്ഛവമാക്കിത്തീർക്കുന്നപക്ഷമോ അയാളെ ഇരുപത് വർഷത്തിൽ കുറയാത്ത കഠിനതടവിന് മുതൽ ജീവിതകാലംവരെ ദീർഘിപ്പിക്കാവുന്ന ജീവപര്യന്തം തടവിനോ വധശിക്ഷയ്കോ വരെയോ ശിക്ഷിക്കാവുന്നതും പിഴയീടാക്കാവുന്നതുമാണ്. കൂട്ടബലാത്സംഗക്കേസുകളിൽ കുറ്റവാളികളുടെ ജെൻഡർ ഭേദമന്യേ ഇരുപത് വർഷത്തിൽ കുറയാത്തതുമുതൽ ജീവപര്യന്തം വരെയുള്ള കഠിനതടവും ഇരയുടെ ചികിത്സാച്ചെലവുകളും പുനരധിവാസച്ചെലവുകളും ഉൾപ്പെടുന്ന നഷ്ടപരിഹാരവും വിധിക്കാവുന്നതാണ്. 

ഇവയ്കനുസരണമായ ചിലമാറ്റങ്ങൾ ക്രമിനൽ നടപടി നിയമത്തിലും തെളിവ് നിയമത്തിലും വരുത്തിയിട്ടുണ്ട്. ഇരയുടെ മൊഴി രേഖപ്പെടുത്തുന്ന പ്രക്രിയയും മറ്റും കൂടുതൽ ലളിതവും സ്ത്രീസൗഹാർദ്ദപരവുമാക്കുക, ഇരയുടെ സ്വഭാവവും ഭുതകാലവും പ്രസക്തമല്ലാതാക്കുക, സമ്മതത്തോടെയല്ലായിരുന്നു എന്ന് തെളിയിക്കുന്നത് സംബന്ധിച്ച ആനുമാനിക സാക്ഷ്യവും (presumption) സമ്മതമില്ലായിരുന്നവെന്ന് ഇര കോടതിയിൽ പ്രഖ്യാപിക്കണമെന്ന ബാദ്ധ്യതയും ഒഴിവാക്കുക തുടങ്ങിയവയാണവ.
വർമ്മ കമ്മീഷൻ റിപ്പോർട്ടിനെ തുടർന്ന് പുറപ്പെടുവിച്ച ക്രിമിനൽ നിയമ ഭേദഗതി നിയമം വ്യാപകമായ വിമർശനങ്ങൾക്കും ഇടവരുത്തിയിട്ടുണ്ട്. വർമ്മ കമ്മീഷൻ നിർദ്ദേശങ്ങളിലെ സുപ്രധാന വ്യവസ്ഥകളായ വിവാഹബന്ധത്തിലെ ബലാത്സംഗം, സ്ത്രീകൾക്കെതിരായ കുറ്റകൃത്യങ്ങളിൽ പ്രോസിക്യൂഷന് അനുവാദംവാങ്ങണമെന്നും മറ്റുമുള്ള സായുധസേനാ പ്രത്യകാധികാര നിയമത്തിലെ വ്യവസ്ഥകളുടെ ഭേഗതി, എന്നാൽ നിർദ്ദേശങ്ങൾ പൂർണ്ണമായും തള്ളിക്കളഞ്ഞിട്ടില്ലെന്നും വിവിധ തലങ്ങളിലെ ചർച്ചകൾക്കുശേശമാണ് ഓർഡിനൻസ് നടപ്പാക്കിയിട്ടുള്ളതെന്നും അതിനെത്തുടർന്നുണ്ടായ ചർച്ചകളുടെ അടിസ്ഥാനത്തിൽ നിയമമാക്കിയപ്പോൾ വേണ്ട മാറ്റങ്ങൾ വരുത്തിയിട്ടുണ്ടെന്നും സർക്കാർ വ്യകതമാക്കുകയുണ്ടായി.


</doc>
<doc id="232009" url="https://ml.wikipedia.org/wiki?curid=232009" title="ശങ്കർ രാമകൃഷ്ണൻ">
ശങ്കർ രാമകൃഷ്ണൻ

ഒരു മലയാളചലച്ചിത്രനടനും തിരക്കഥാകൃത്തും സംവിധായകനുമാണ് ശങ്കർ രാമകൃഷ്ണൻ. 2009-ൽ പുറത്തിറങ്ങിയ "കേരള കഫെ" എന്ന സമാഹാരചലച്ചിത്രത്തിലെ "ഐലൻഡ് എക്സ്പ്രസ്" എന്ന ഹ്രസ്വചിത്രം തിരക്കഥയെഴുതി സംവിധാനം ചെയ്താണ് അദ്ദേഹം സിനിമാരംഗത്തേക്കു പ്രവേശിക്കുന്നത്.



</doc>
<doc id="232011" url="https://ml.wikipedia.org/wiki?curid=232011" title="ജി.എസ്. വിജയൻ">
ജി.എസ്. വിജയൻ

ഒരു മലയാളചലച്ചിത്ര സംവിധായകനാണ് ജി.എസ്. വിജയൻ. മമ്മൂട്ടി നായകനായി 1989-ൽ പുറത്തിറങ്ങിയ "ചരിത്രം" ആണ് ആദ്യചിത്രം. 2000-ൽ പുറത്തിറങ്ങിയ "കവർസ്റ്റോറി"ക്കു ശേഷം 12 വർഷങ്ങളോളം ചലച്ചിത്രരംഗത്തു നിന്ന് വിട്ടുനിന്ന അദ്ദേഹം രഞ്ജിത്തിന്റെ തിരക്കഥയിൽ മമ്മൂട്ടി നായകനായി 2012-ൽ പുറത്തിറങ്ങിയ "ബാവുട്ടിയുടെ നാമത്തിൽ" എന്ന ചിത്രത്തിലൂടെ തിരിച്ചുവരവു നടത്തി.



</doc>
<doc id="232024" url="https://ml.wikipedia.org/wiki?curid=232024" title="കിംഗ്ഫിഷർ എയർലൈൻസ്">
കിംഗ്ഫിഷർ എയർലൈൻസ്

മുംബൈ ആസ്ഥാനമായി പ്രവർത്തിച്ചിരുന്ന ഒരു ഇന്ത്യൻ വിമാനകമ്പനി ആയിരുന്നു കിംഗ്ഫിഷർ ഐയർലൈൻസ്. 2011 ഡിസംബർ വരെ കിംഗ്ഫിഷർ എയർലൈൻസ് ഇന്ത്യയിലെ രണ്ടാമത്തെ വലിയ വിമാനസേവനകമ്പനിയായിരുന്നു. എന്നാൽ 2012-ൽ കമ്പനി വൻ സാമ്പത്തിക പ്രതിസന്ധി നേരിടുകയുണ്ടായി. ജീവനക്കർക്കു വേതനം കൊടുക്കാൻ കഴിയാതെയും കടബാദ്ധ്യത മൂലം സേവനം നിർത്തി വെയ്ചു. ശംബള കുടിശിക തീർക്കണം എന്നാവശ്യപ്പെട്ട് ജീവനക്കാർ സമരം ചെയ്തതു മൂലമാണ് അടച്ചുപ്പൂട്ടൽ നേരിട്ടത്. വ്യോമയാന ഡയറക്‌ടറേറ്റ്‌ ജനറൽ ലൈസൻസ് പുതുക്കുവാൻ 2012 ഡിസംബർ 31 വരെ സാവകാശം നൽകിയെങ്കിലും കിംഗ്ഫിഷറിനു പുനരരുദ്ധാരണ പദ്ധതി സമർപ്പിക്കുവാൻ സാധിച്ചില്ല. ആയതിനാൽ 2013 ജനുവരി ഒന്നിനു തന്നെ 2012 നവംബറിൽ താത്ക്കാലികമായി റദ്ദാക്കിയ ലൈസൻസ് പൂർണമായും റദ്ദാക്കി.

ബെംഗളൂരു ആസ്ഥാനമയി പ്രവർത്തിക്കുന്ന യുണൈറ്റഡ് ബ്രൂവറീസിന്റെ ഉടമസ്ഥതയിൽ 2003-ൽ വിമാന സർവീസ് കമ്പനി തുടങ്ങി. 2005 മേയ് ഒൻപതു മുതൽ കിംഗ്ഫിഷർ ഐയർലൈൻസ് അവരുടെ ആഭ്യന്തര വിമാന സേവനം ആരംഭിച്ചു. 2008 സെപ്റ്റംബർ മൂന്നു മുതൽ അന്താരാഷ്ട്ര സർവീസിനു തുടങ്ങി. ആരംഭം മുതലെ നഷ്ടത്തിൽ പ്രവർത്തിച്ചിരുന്ന കമ്പനി എയർ ഡെക്കാൻ പൂർണ്ണമയും ഏറ്റടുത്തതോടെ വീണ്ടും കടത്തിലായി.


</doc>
<doc id="232027" url="https://ml.wikipedia.org/wiki?curid=232027" title="പൂക്കണ്ടൽ">
പൂക്കണ്ടൽ

മിർസിനേസിയാ കുടുംബത്തിൽ പെട്ട ഒരു ചെറുകണ്ടൽമരമാണ് പൂക്കണ്ടൽ (Aegiceras corniculatum). ഇന്ത്യയിലെയും മറ്റ് തെക്ക് കിഴക്കനേഷ്യൻ രാജ്യങ്ങളുടെയും തീര പ്രദേശങ്ങളിൽ കണ്ടുവരുന്നു. കറുത്ത കണ്ടൽ (Black Mangrove), പുഴക്കണ്ടൽ (റിവെർ മാൻഗ്രൂവ്) എന്നും അറിയപ്പെടുന്ന കണ്ടൽ ഇനം ഇതാണ്. കേരളത്തിലും വ്യാപകമായി കണ്ട് വരുന്ന ഇവയുടെ വെളുത്ത, മണമുള്ള പൂക്കൾ തേനീച്ചകളെ ധാരാളമായി ആകർഷിക്കുന്നതു കൊണ്ട് പൂക്കണ്ടൽ, തേൻ കണ്ടൽ എന്നും വിളിക്കപ്പെടുന്നു.
6-7 മീറ്റർ വരെ ഉയരം വയ്ക്കും. ഇലകൾക്ക് കട്ടികൂടി, ഓവൽ ആകൃതിയാണ്.വെള്ളനിറമുള്ള പൂക്കൾക്ക് നല്ല സുഗന്ധമാണ്. ആടിൻകൊമ്പുപോലെ മുനയുള്ള,5-7 സെ.മി നീളമുള്ള കായ്ക്കളാണ് ഇവയ്ക്കുള്ളത്.വളഞ്ഞ കായ്ക്കൾ ഉള്ളതുകൊണ്ട് ആടിൻകൊമ്പുമരം എന്നും അറിയപ്പെടുന്നു. ചെറിയ ചാലുകളിൽ, ചെളിത്തട്ടുകളുടെ സമീപത്ത് കാണപ്പെടുന്ന ഇവ പൊതുവെ ഭ്രാന്തൻ കണ്ടലുകളുമായി കൂടിച്ചേർന്നാണ് വളരുന്നത്. കേരളത്തിലെ പല കണ്ടൽക്കാടുകളിലും പൂക്കണ്ടൽ ചെറു ഉപ്പട്ടിയോടൊപ്പം കയ്യടക്കി വച്ചിരിക്കുന്നത് കാണാറുണ്ട്.പുഷ്പിക്കുന്നതും കായ്ക്കുന്നതും ഏപ്രിൽ-സെപ്റ്റംബർ മാസങ്ങളിലാണ്.

തടി വിറകിന് ഉപയോഗിക്കുന്നു. ഇതിന്റെ സത്ത് വേദനസംഹാരിയായി ഉപയോഗപ്പെടുത്താമെന്നു പറയപ്പെടുന്നു.



</doc>
<doc id="232041" url="https://ml.wikipedia.org/wiki?curid=232041" title="നത്തോലി ഒരു ചെറിയ മീനല്ല">
നത്തോലി ഒരു ചെറിയ മീനല്ല

വി.കെ. പ്രകാശ് സംവിധാനം ചെയ്ത് 2013-ൽ പുറത്തിറങ്ങിയ മലയാളചലച്ചിത്രമാണ് നത്തോലി ഒരു ചെറിയ മീനല്ല. ഫഹദ് ഫാസിൽ ഇരട്ടവേഷത്തിൽ അഭിനയിച്ചിരിക്കുന്ന ഈ ചിത്രത്തിൽ കമാലിനി മുഖർജി, റിമ കല്ലിങ്കൽ എന്നിവരാണ് നായികമാർ. ശങ്കർ രാമകൃഷ്ണൻ രചന നിർവ്വഹിച്ചിരിക്കുന്നത്.



</doc>
<doc id="232058" url="https://ml.wikipedia.org/wiki?curid=232058" title="മൂത്രചികിത്സ">
മൂത്രചികിത്സ

ആരോഗ്യപാലനത്തിനും സൗന്ദര്യസംവർദ്ധനത്തിനും മറ്റുമായി മനുഷ്യമൂത്രം ഉപയോഗിക്കുന്ന സമ്പ്രദായമാണ് മൂത്രചികിത്സ. മൂത്രം, അവനവന്റേതുൾപ്പെടെ, കുടിക്കുന്നതും ചർമ്മത്തിൽ പുരട്ടുന്നതും തിരുമ്മലിന് ഉപയോഗിക്കുന്നതും എല്ലാം ഈ ചികിത്സാരീതിയുടെ ഭാഗമാണ്. ഇതിന്റെ പ്രയോജനം ശാസ്ത്രീയമായി തെളിയിക്കപ്പെട്ടിട്ടില്ല. 

ചികിത്സക്കും സൗന്ദര്യപാലനത്തിനും വേണ്ടിയുള്ള മൂത്രത്തിന്റെ ഉപയോഗത്തെ സംബന്ധിച്ച സൂചനകൾ പല പുരാതനസംസ്കാരങ്ങളും നൽകുന്നുണ്ട്. ഈജിപ്തിലും ചൈനയിലും അതു നടപ്പുണ്ടായിരുന്നു. മെക്സിക്കോയിലെ ആസ്ടെക്കുകൾ മുറിവുകൾ കഴുകാൻ മൂത്രം ഉപയോഗിച്ചിരുന്നു. ഒന്നാം നൂറ്റാണ്ടിലെ റോമൻ ലേഖകൻ മുതിർന്ന പ്ലിനി, (പ്ലിനി ദ എൽഡർ), വൃണങ്ങൾ, തീപ്പോള്ളൽ, മുറിവുകൾ, തേൾ കുത്തൽ എന്നിവയുടെയൊക്കെ ചികിത്സയ്ക്ക് പുതുമൂത്രത്തിന്റെ ഉപയോഗം നിർദ്ദേശിച്ചിരുന്നു. പുരാതനറോമിലും സ്പെയിനിലും പല്ലുകളുടെ വെളുപ്പു നിലനിർത്താൻ മൂത്രം ഉപയോഗിച്ചിരുന്നതായി പറയപ്പെടുന്നു. ബിസി ഒന്നാം നൂറ്റാണ്ടിലെ ലത്തീൻ കവി കറ്റല്ലസ്, "നിന്റെ പല്ലുകൾ" എന്ന കവിതയിൽ, സ്പെയിൻകാരനായ എഗ്നാത്തിയൂസിന്റെ ചിരിയെ ഇങ്ങനെ പരിഹസിക്കുന്നു:-

മൂത്രചികിത്സയെ ന്യായീകരിക്കാൻ അതിനെ പിന്തുണക്കുന്നവർ ബൈബിൾ പോലുള്ള വേദഗ്രന്ഥങ്ങളും ഉദ്ധരിക്കാറുണ്ട്. ഇരുപതാം നൂറ്റാണ്ടിൽ മൂത്രചികിത്സയെ സംബന്ധിച്ച് "ജീവന്റെ ജലം" (Water of Life) എന്ന കൃതി എഴുതിയ ജെ.ഡബ്ലിയൂ. ആംസ്ട്രോങ്ങ്, തന്നെ ഈ ചികിത്സാവിധിയിലേക്ക് ആകർഷിച്ചത് എബ്രായബൈബിളിലെ സുഭാഷിതങ്ങളിൽ ഒന്നാണെന്ന് അവകാശപ്പെട്ടിട്ടുണ്ട്. "നിന്റെ സ്വന്തം ജലധാരയിൽ നിന്നു കുടിക്കുക; സ്വന്തം അരുവിയിൽ നിന്ന് ഒഴുകുന്ന വെള്ളം കുടിക്കുക" എന്ന സുഭാഷിതത്തെ അദ്ദേഹം മൂത്രപാനത്തിനുള്ള ആഹ്വാനമായി കണ്ടു. എന്നാൽ ദാമ്പത്യത്തിലെ വിശ്വസ്തതയെ സംബന്ധിച്ച സുഭാഷിതത്തിന്റെ സന്ദർഭം വിസ്മരിച്ചുള്ള വ്യാഖ്യാനമാണിതെന്നു ചൂണ്ടിക്കാണിക്കപ്പെട്ടിട്ടുണ്ട്.

താന്ത്രികപാരമ്പര്യത്തിൽ പെട്ട 'ദമരതന്ത്രം' എന്ന സംസ്കൃതരചനയിലെ ഒരു ഖണ്ഡം മൂത്രപാനത്തിന്റെ പ്രയോജനങ്ങൾ പുകഴ്ത്തുന്നതാണ്. ശിവൻ പാർവതിക്കു നൽകുന്ന ഉപദേശത്തിന്റെ രൂപത്തിൽ എഴുതപ്പെട്ട 107 ശ്ലോകങ്ങൾ അടങ്ങുന്ന ഈ ഖണ്ഡം മൂത്രചികിത്സയിൽ പിന്തുടരേണ്ട രീതിനിഷ്ഠകളേയും അതിന്റെ പ്രയോജനത്തേയും വിവരിക്കുന്നു. രാത്രി മൂന്നു യാമം പിന്നിട്ടിരിക്കെ ഉറക്കമുണർന്ന്, പൂർവദിക്കു നോക്കി നിന്ന്, സ്വർണ്ണം, വെള്ളി, ചെമ്പ്, ഓട്, പിത്തള, ഇരുമ്പ്, മണ്ണ്, ദന്തം, തോൽ, തടി എന്നിവയിൽ ഏതെങ്കിലും കൊണ്ടുള്ള പാത്രത്തിൽ മൂത്രം ശേഖരിക്കാനാണ് നിർദ്ദേശിച്ചിരിക്കുന്നത്. ഈവിധം ശേഖരിച്ച മൂത്രം പത്തു വർഷം നിഷ്ഠാപൂർവം പാനം ചെയ്താൽ വായുവിൽ അയത്നം പറക്കാനാകുമെന്നും പന്ത്രണ്ടു വർഷം അതു തുടരുന്നവർ ആചന്ദ്രതാരം ജീവിക്കുമെന്നും മറ്റുമുള്ള അവകാശവാദവും ഇതിലുണ്ട്.

മൂത്രചികിത്സ പിന്തുടരുകയും അതിനെ പ്രചരിപ്പിക്കാൻ ശ്രമിക്കുകയും ചെയ്യുന്ന വ്യക്തികൾ ലോകമെമ്പാടുമുണ്ട്. ഈ സമ്പ്രദായത്തിന്റെ പ്രചാരകർ മൂത്രത്തെ സർവരോഗസംഹാരിയായി തന്നെ ചിത്രീകരിക്കാറുണ്ട്. ഇന്ത്യയുടെ മുൻപ്രധാനമന്ത്രി മൊറാർജി ദേശായ് ഉൾപ്പെടെ പല പ്രമുഖരും, ആധുനികകാലത്ത് ഇതിനെ പിന്തുണക്കുകയും പിന്തുടരുകയും ചെയ്തവരിൽ പെടുന്നു. ഈ ചികിത്സാവിധിയുടെ പ്രയോക്താക്കളും പ്രചാരകരും കേരളത്തിലുമുണ്ട്. ജെ.ഡബ്ലൂ. ആംസ്ട്രോങ്ങ് എഴുതിയ മൂത്രചികിത്സയിലെ ആധുനിക ക്ലാസ്സിക് വാട്ടർ ഓഫ് ലൈഫ്, "യൂറിൻ തെറാപ്പി" എന്ന പേരിൽ ടി.നാരായണൻ മലയാളത്തിലേക്കു പരിഭാഷപ്പെടുത്തപ്പെട്ടിട്ടുണ്ട്.

മൂത്രചികിത്സ രോഗശമനം വരുത്തുമെന്നതിന് ശാസ്ത്രീയമായ ഒരു തെളിവും ലഭ്യമല്ല.

ഈ ചികിത്സാവിധിയെ സംബന്ധിച്ച അവകാശവാദങ്ങൾ നിലനിൽക്കുന്നെങ്കിലും ഇതിന്റെ ഫലസിദ്ധി ഇനിയും ശാസ്ത്രീയമായി തെളിയിക്കപ്പെട്ടിട്ടില്ല. വെള്ളം കിട്ടാനില്ലാതെ ദീർഘകാലം ഒറ്റപ്പെട്ടു പോകുന്ന അവസരങ്ങളിൽ മനുഷ്യർ മൂത്രപാനം വഴി ജീവൻ നിലനിർത്തിയ സംഭവങ്ങൾ ഉണ്ടാകാമെങ്കിലും അത്തരം സാഹചര്യങ്ങളിൽ പോലും മൂത്രത്തിന്റെ ഉപയോഗത്തിൽ അപകടങ്ങൾ ഏറെയുണ്ടെന്ന് ചൂണ്ടിക്കാണിക്കപ്പെട്ടിട്ടുണ്ട്. മൂത്രത്തിൽ കൂടിയ തോതിലുള്ള സോഡിയം പോലുള്ള ധാതുക്കളുടെ വിസർജ്ജനത്തിന് കൂടുതൽ വെള്ളം വേണ്ടി വരുമെന്നതിനാൽ, മൂത്രപാനം ശരീരത്തെ നിർജ്ജലീകരിക്കാൻ വഴിയുണ്ട്. കുടിക്കുന്ന മൂത്രം ഒന്നിനൊന്നു സാന്ദ്രമായി വിസർജ്ജിക്കപ്പെടുമെന്നതിനാൽ, തുടർച്ചയായ മൂത്രപാനം കുടലുകളെ അപകടപ്പെടുത്താൻ സാദ്ധ്യതയുണ്ടെന്നും പറയപ്പെടുന്നു.



</doc>
<doc id="232061" url="https://ml.wikipedia.org/wiki?curid=232061" title="കർക്കടകവാവ്">
കർക്കടകവാവ്

കർക്കിടകമാസത്തിലെ കറുത്തവാവ് ദിവസമാണ് കർക്കിടക വാവ് എന്ന പേരിൽ ഹിന്ദുക്കൾ ആചരിക്കുന്നത്. ഈ ദിവസം പിതൃബലിക്കും തർപ്പണത്തിനും പ്രസിദ്ധമാണ്. അന്നു ബലിയിട്ടാൽ പിതൃക്കൾക്കു ആത്മശാന്തി ലഭിക്കുമെന്നു വിശ്വസിക്കപ്പെടുന്നു. 

ഭൂമിയിലെ ഒരു വർഷം പിതൃക്കൾക്ക് ഒരു ദിവസമാണ് എന്നാണ് വിശ്വാസം. പിതൃക്കൾക്ക് പ്രാധാന്യമുള്ള ദക്ഷിണായനത്തിലെ ആദ്യത്തെ അമാവാസിയാണ് കർക്കിടകത്തിലേത്. അതുകൊണ്ടാണ് കർക്കിടക വാവുബലി പ്രാധാന്യമുള്ളതായി കരുതുന്നത്. 

തലേന്നു വ്രതമെടുത്ത് അമാവാസി ദിവസം കുളിച്ചു ഈറനണിഞ്ഞു മരിച്ച് മണ്മറഞ്ഞുപോയ പിതൃക്കളെ മനസ്സിൽ സങ്കൽപ്പിച്ചു ഭക്തിപുരസരം ബലിയിടും. എള്ളും പൂവും, ഉണക്കലരിയും ഉൾപ്പെടെയുള്ള പൂജാദ്രവ്യങ്ങൾകൊണ്ടാണ് ബലിതർപ്പണം നടത്തുക. 

പ്രശസ്തമായ സ്നാനഘട്ടങ്ങളിലും ക്ഷേത്രക്കടവുകളിലും പിതൃതർപ്പണത്തിനുള്ള സൗകര്യം ഏർപ്പെടുത്താറുണ്ട്. ആലുവ മഹാശിവരാത്രി മണപ്പുറം, തിരുനാവായ നാവാമുകുന്ദക്ഷേത്രം, ദക്ഷിണകാശിയെന്നറിയപ്പെടുന്ന പെരുമ്പാവൂർ ചേലാമറ്റം, തിരുനെല്ലി പാപനാശിനി, വർക്കല പാപനാശം തുടങ്ങിയവ കേരളത്തിലെ പ്രധാന ബലിതർപ്പണ കേന്ദ്രങ്ങളാണ്.



</doc>
<doc id="232072" url="https://ml.wikipedia.org/wiki?curid=232072" title="സൂര്യവംശം">
സൂര്യവംശം

പൗരാണിക ഇന്ത്യയിലെ ഒരു പ്രധാന രാജവംശമാണ് സൂര്യവംശം. വിഷ്ണുപുരാണത്തിലും മഹാഭാരതത്തിലും സൂര്യവംശത്തെ പറ്റി പരാമർശിക്കുന്നുണ്ട്. സൂര്യവംശത്തിലെ രാജാവായിരുന്ന ശ്രീരാമനെ കേന്ദ്രകഥാപാത്രമാക്കി രചിക്കപ്പെട്ടതാണ് രാമായണം. കാളിദാസൻ രചിച്ച മഹാകാവ്യമായ രഘുവംശത്തിലെ പ്രതിപാദ്യം സൂര്യവംശത്തിലെ രാജാക്കന്മാരുടെ ചരിത്രമാണ്. 

ദിലീപൻ, ഇക്ഷാകു, ഭഗീരഥൻ, ദശരഥൻ എന്നിവരായിരുന്നു സൂര്യവംശത്തിലെ പ്രസിദ്ധരായ രാജാക്കന്മാർ. അയോദ്ധ്യയായിരുന്നു സൂര്യവംശ രാജാക്കന്മാരുടെ ആസ്ഥാനം. സുമിത്രനാണ് സൂര്യവംശത്തിലെ അവസാനത്തെ രാജാവ്. ബി.സി. 400-ൽ നന്ദ രാജവംശത്തിലെ മഹാപത്മ നന്ദ സുമിത്രനെ അയോദ്ധ്യയിൽ നിന്നും പുറത്താക്കിയതോടെ ഈ രാജവംശത്തിന്റെ ഭരണം അവസാനിച്ചു.


</doc>
<doc id="232075" url="https://ml.wikipedia.org/wiki?curid=232075" title="റെക്സ്">
റെക്സ്

മനുഷ്യനെ പോലെ നടക്കാനും സംസാരിക്കാനും കഴിയുന്ന ഒരു ബയോണിക്ക് റോബോട്ടാണ് റെക്സ്."റോബോടിക് എക്സോസ്കെൽടൻ" എന്നതാണ് റെക്സിൻറെ പൂർണരൂപം.ലണ്ടനിലെ ഷാഡോ റോബോടിക്സ് എന്ന കമ്പനിയാണ് "റെക്സി"നെ നിർമിച്ചതെങ്കിലും ശരീരഭാഗങ്ങളാവുന്ന കൃതിമ അവയവങ്ങൾ ലോകത്തിലെ 18 ഗവേഷണശാലകളിൽ നിന്നു വാങ്ങിയതാണ്.റിച്ച് വോക്കറും മാത്യൂ ഗോഡനും ചേർന്നാണ് ഇതിന്നു നേതൃത്വം നല്കിയത്. ആറര അടി ഉയരമുള്ള ഈ കൃത്രിമമനുഷ്യന്റെ രക്തം ഷെഫീൽഡ് സർവകലാശാലയിൽ കൃത്രിമമായി സൃഷ്ടിച്ചത്. അമേരിക്കയിലെ മസാച്യൂസെറ്റ്‌സ് ഇൻസ്റ്റിട്ട്യൂട്ട് ഓഫ് ടെക്‌നോളജി (എം.ഐ.ടി) യിൽ നിന്നുള്ള കൃത്രമകാലുകളും മുട്ടുകളും. കണ്ണിന്റെ റെറ്റീന രൂപപ്പെടുത്തിയത് ഓക്‌സ്ഫഡ് സർവകലാശാലയിൽ. കൃതിമ വൃക്കകളും പാൻക്രിയാസും പ്ലീഹയും ലണ്ടൻ യൂണിവേഴ്‌സിറ്റിയിൽ നിന്ന്. സ്വാൻസീ സർവകലാശാലയിൽ നിന്നുള്ള കൃത്രിമ ശ്വാസകോശം. നവീനസാങ്കേതിക വിദ്യകൾ ഉപയോഗിച്ച് നടക്കാനും കേൾക്കാനും സംസാരിക്കാനും ഈ മനുഷ്യന് കഴിയും.ലണ്ടൻ സയൻസ് മ്യൂസിയത്തിൽ പ്രദർശനത്തിന് വച്ചതോടെയാണ് റെക്സിനെക്കുറിച്ച് കൂടുതൽ അറിയുന്നത്. പത്തുലക്ഷം ഡോളറാണ് നിർമ്മാണച്ചിലവ്. ശരീരത്തിലെ ഏതാണ്ട് മൂന്നിലൊന്ന് ഭാഗം അവയവങ്ങൾക്കും പകരം കൃത്രിമഭാഗങ്ങൾ വെച്ചുപിടിപ്പിച്ചാണ് റെക്‌സിനെ ഗവേഷകർ രൂപപ്പെടുത്തിയത്. വയർ പോലുള്ള ചില സുപ്രധാനഭാഗങ്ങൾ ഇനിയും കൃത്രമമായി സൃഷ്ടിക്കപ്പെട്ടിട്ടില്ല എന്ന പ്രശ്‌നം അവശേഷിക്കുന്നു. "റെക്സി"നു സ്വന്തമായുള്ള കൈകൾ,ഇന്ന് വികസിക്കപെട്ടവയിൽ മികച്ചവയാണ്.റെക്സ് ബയോണിക്സ് എന്ന കമ്പനിയാണ് "ഐ-ലിംബ്"എന്ന് പേരുള്ള ഈ കൈകൾ വികസിപ്പിച്ചത്. 


</doc>
<doc id="232076" url="https://ml.wikipedia.org/wiki?curid=232076" title="ഗാർഹസ്ഥ്യം">
ഗാർഹസ്ഥ്യം

ഒരു വ്യക്തി പൂർണമായും കുടുംബബന്ധങ്ങളിൽ ഏർപ്പെടുന്ന പ്രക്രിയയാണ് ഗൃഹസ്ഥാശ്രമം അഥവാ ഗാർഹസ്ഥ്യം. ഹിന്ദുധർമ്മമനുസരിച്ച് മനുഷ്യൻ അനുഷ്ഠിക്കേണ്ട രണ്ടാമത്തെ ജീവിതഘട്ടമാണ്‌ ഇത്. ഈ ആശ്രമജീവിതം നയിക്കുന്ന വ്യക്തിയെ ഗൃഹസ്ഥൻ എന്ന് പറയുന്നു. ബ്രഹ്മചാരി, വാനപ്രസ്ഥൻ, സന്യാസി എന്നിവർ ഗൃഹസ്ഥനെ ആശ്രയിച്ചാണ് ജീവിക്കുന്നത്.

ആശ്രമധർമ്മങ്ങളിൽ ഏറ്റവും പ്രധാനപ്പെട്ടതാണ് ഗൃഹസ്ഥാശ്രമം. വിവാഹത്തോടെ ഗാർഹസ്ഥ്യം തുടങ്ങുന്നു. സമൂഹത്തിന്റെയും രാഷ്ട്രത്തിന്റെയും നിലനിൽപ്പ്‌ ഗൃഹസ്ഥാശ്രമികളിലാണ്. വിവാഹനിയമങ്ങൾ, ഭാര്യാഭർത്താക്കന്മാരുടെ ചുമതലകൾ, പുത്രധർമം, പിൻതുടർച്ചാവകാശം, പിതൃകർമാനുഷ്ഠാനങ്ങൾ എന്നിവയെപ്പറ്റി ധർമസൂത്രങ്ങൾ വിശദമായി പ്രതിപാദിക്കുന്നുണ്ട്. ഗൃഹസ്ഥൻ പഞ്ജമഹായജ്ഞം അനുഷ്ഠിക്കണമെന്നും ധർമശാസ്ത്രഗ്രന്ഥങ്ങൾ അനുശാസിക്കുന്നു. രാജ്യഭരണം, ഗൃഹഭരണം എന്നിവ പുത്രനെ ഏല്പിച്ചിട്ട് തനിച്ചോ ഭാര്യാസമേതനായിട്ടോ വാനപ്രസ്ഥം സ്വീകരിക്കുന്നു. 

വിദ്യാഭ്യാസത്തിലൂടെയും ഇന്ദ്രിയനിഗ്രഹത്തിലൂടെയും പരിശുദ്ധനായ ബ്രഹ്മചാരി സമുദായത്തേയും പൊതുജനങ്ങളേയും ധർമ്മബുദ്ധ്യാ സേവ ചെയ്യാൻ ഗൃഹസ്ഥാശ്രമം സ്വീകരിക്കുന്നുവന്ന് രമണ മഹർഷി അഭിപ്രായപ്പെടുന്നു.

നിഷിദ്ധ ദിനങ്ങളിൽ ബ്രഹ്മചര്യവും, വിഹിത ദിനങ്ങളിൽ ദാമ്പത്യവേഴ്ചയും പരിപാലിക്കലാണ് ഗൃഹസ്ഥബ്രഹ്മചര്യം. ഹിന്ദുമതത്തിലെ മഹർഷീശ്വരന്മാർ വിവാഹിതരായിരുന്നുവെങ്കിലും ഗൃഹസ്ഥബ്രഹ്മചര്യമനുഷ്ടിക്കുന്നവരായിരുന്നു.



</doc>
<doc id="232080" url="https://ml.wikipedia.org/wiki?curid=232080" title="ഡ്രാക്കുള 2012">
ഡ്രാക്കുള 2012

വിനയൻ സംവിധാനം ചെയ്ത് 2013-ൽ പുറത്തിറങ്ങിയ മലയാള ത്രിമാന ചലച്ചിത്രമാണ് ഡ്രാക്കുള 2012.




</doc>
<doc id="232086" url="https://ml.wikipedia.org/wiki?curid=232086" title="വ്യാപ്തം">
വ്യാപ്തം

ഒരു വസ്തുവിന് സ്ഥിതി ചെയ്യാൻ ആവശ്യമായ ത്രിമാനസ്ഥലം. ഖരം, ദ്രാവകം, വാതകം, പ്ലാസ്മ തുടങ്ങിയ ദ്രവ്യത്തിന്റെ ഏതവസ്ഥയ്ക്കും സ്ഥിതി ചെയ്യാൻ സ്ഥലം ആവശ്യമാണ്. ഈ ത്രിമാനസ്ഥലത്തിന്റെ അളവാണ് വ്യാപ്തം.

എസ്.ഐ. ഏകകസമ്പ്രദായത്തിൽ m3 ആണ് വ്യാപ്തത്തിന്റെ യൂണിറ്റ്. ഒരു മീറ്റർ നീളവും വീതിയും ഉയരവുമുള്ള ഒരു വസ്തുവിന്റെ വ്യാപ്തം 1m3 ആയിരിക്കും. 10cm3 അളവിനു തുല്യമായ ലിറ്റർ എന്ന ഏകകവും ദ്രാവകങ്ങളുടെ വ്യാപ്തമളക്കാൻ വ്യാപകമായി ഉപയോഗിച്ചുവരുന്നു. 


</doc>
<doc id="232088" url="https://ml.wikipedia.org/wiki?curid=232088" title="സെല്ലുലോയ്ഡ്">
സെല്ലുലോയ്ഡ്

കമൽ തിരക്കഥയെഴുതി സംവിധാനം ചെയ്ത് 2013 ഫെബ്രുവരി 15-നു പുറത്തിറങ്ങിയ മലയാളചലച്ചിത്രമാണു് സെല്ലുലോയ്ഡ്. പൃഥ്വിരാജ്, മംത മോഹൻദാസ്, ചാന്ദ്നി എന്നിവർ ഈ ചിത്രത്തിലെ പ്രധാന വേഷങ്ങളിലഭിനയിച്ചിരിക്കുന്നു. മലയാളത്തിലെ ആദ്യത്തെ നിശ്ശബ്ദ ചലച്ചിത്രമായ "വിഗതകുമാരന്റെ" നിർമ്മാതാവ് ജെ.സി ദാനിയേലിന്റെ ജീവിതകഥയെ ആസ്പദമാക്കിയാണു ഈ ചിത്രം നിർമ്മിച്ചിരിക്കുന്നത്. ചേലങ്ങാട്ട് ഗോപാലകൃഷ്ണൻ രചിച്ച ജെ.സി. ദാനിയേലിന്റെ ജീവചരിത്രത്തെയും വിനുഅബ്രഹാമിന്റെ നഷ്ടനായിക എന്ന കഥയേയും ആസ്പദമാക്കിയുള്ളതാണ് ചിത്രത്തിന്റെ തിരക്കഥ.

മികച്ച ചിത്രത്തിനേതുൾപ്പെടെ 2012-ലെ ഏഴ് കേരളസംസ്ഥാന ചലച്ചിത്രപുരസ്കാരങ്ങൾ ചിത്രത്തിനു ലഭിച്ചു. 2013-ലാണ് ചിത്രം തീയേറ്ററുകളിലെത്തിയതെങ്കിലും 2012-ൽ സെൻസർ ചെയ്തതു കാരണം പ്രസ്തുത വർഷത്തെ അവാർഡിനായുള്ള പട്ടികയിലാണ് ഈ ചിത്രവും സമർപ്പിച്ചത്.


ചിത്രത്തിൽ ജെ.സി.ഡാനിയലിനെ അംഗീകരിക്കണമെന്നും കേരള സർക്കാർ സഹായിക്കണമെന്നും ആവശ്യപ്പെട്ട് ചേലങ്ങാട്ട് ഗോപാലകൃഷ്ണൻ എന്ന കഥാപാത്രം സർക്കാരുദ്യോഗസ്ഥനായ രാമകൃഷ്ണ അയ്യർ ഐ.എ.എസിനെ സമീപിക്കുന്നതായി ചിത്രീകരിച്ചിട്ടുണ്ട്. രാമകൃഷ്ണ അയ്യർ സഹായം നിരസിക്കുകയും "ഈ നാടാരെ" സഹായിക്കാനായി ഗോപാലകൃഷ്ണൻ എന്തിനാണ് ഉത്സാഹിക്കുന്നതെന്നും ചോദിക്കുന്നു. ജെ.സി. ഡാനിയൽ തമിഴ്നാട്ടിലാണ് താമസിക്കുന്നത് എന്നതും ഇദ്ദേഹം എതിർക്കാനുള്ള കാരണമായി ചൂണ്ടിക്കാണിക്കുന്നുണ്ട്. ചിത്രത്തിന്റെ പ്രിന്റ് തെളിവായി ഇല്ലാത്തതും രാമകൃഷ്ണ അയ്യർ ഉയർത്തിക്കാണിക്കുന്നു. രാഷ്ട്രീയനേതൃത്വവും ഇദ്ദേഹത്തെ സഹായിക്കാനുള്ള അപേക്ഷയോട് അനുകൂല സമീപനമെടുക്കുകയില്ല എന്നും ആരുടെയും പേരെടുത്തുപറയാതെ ഇദ്ദേഹം വിശദീകരിക്കുന്നു. ഈ ഭാഗം വിവാദത്തിനിടയാക്കുകയുണ്ടായി..കരുണാകരന്റെ പേര് ചിത്രത്തിൽ പരാമർശിച്ചിട്ടില്ലെന്നും ചേലങ്ങാട് ഗോപാലകൃഷ്ണന്റെ പുസ്തകമാണ് കഥയ്ക്കായി ഉപയോഗിച്ചതെന്നും സംവിധായകൻ കമൽ പറഞ്ഞു

കെ.കരുണാകരന്റെ മകൻ കെ.മുരളീധരനാണ് ഈ വിവാദം ആദ്യം ആരംഭിച്ചത്. തുടർന്ന് കേരള സാംസ്കാരിക വകുപ്പ് മന്ത്രി കെ.സി. ജോസഫ്, ചലച്ചിത്രനടൻ ജഗദീഷ്, മുൻ അഡീഷനൽ ചീഫ് സെക്രട്ടറി ബാബു പോൾ, ഫെഫ്ക പ്രസിഡണ്ട് ബി. ഉണ്ണികൃഷ്ണൻ എന്നിവർ ഈ വാദത്തെ അനുകൂലിച്ചും എതിർത്തും രംഗത്തു വന്നു. പിന്നീട് കെ. മുരളീധരൻ തന്നെ ഈ ചലച്ചിത്രത്തിൽ കെ. കരുണാകരനെക്കുറിച്ച് ചലച്ചിത്രത്തിൽ പരാമർശമില്ലെന്ന് പ്രതികരിച്ചു. അതേ തുടർന്ന് ഈ വിവാദം അവസാനിച്ചതായും. തന്റെ പ്രസ്താവന പിൻവലിച്ചതായി കെ.സി. ജോസഫും അഭിപ്രായപ്പെട്ടു .

ജെ.സി. ഡാനിയൽ എന്ന പേരിൽ ചിത്രത്തിന്റെ തമിഴ് പതിപ്പ് പുറത്തിറക്കുന്നുണ്ട്.


</doc>
<doc id="232089" url="https://ml.wikipedia.org/wiki?curid=232089" title="സിംഹളനീലി">
സിംഹളനീലി

വിരളമായി നിരീക്ഷിക്കാവുന്ന ഒരു പൂമ്പാറ്റയാണ് സിംഹളനീലി (Sinhalese Hedge Blue). ശാസ്ത്രനാമം: Udra Singalensis ശ്രീലങ്കയും ഇന്ത്യയിലും കാണപ്പെടുന്ന ഒരു തനതു സ്പീഷ്യസാണിത്. പശ്ചിമഘട്ടത്തിന്റെ ഉയന്ന പ്രദേശങ്ങളിലാണ് ഇതിന്റെ വാസം.

പശ്ചിമഘട്ടത്തിന്റെ തെക്കുഭാഗത്ത് മാത്രമേ ഇതിനെ കണ്ടെത്താൻ കഴിഞ്ഞിട്ടുള്ളൂ. പതുക്കെയാണ് പറക്കൽ. വെയിലത്ത് പറന്ന് നടക്കാൻ ഇഷ്ടമുള്ള ഇവ ഏറെ ദൂരം തുടർച്ചയായി പറക്കാറില്ല. തേനുണ്ണുന്ന ശീലമുണ്ട്. നനഞ്ഞ മണ്ണിൽ നിന്ന് ലവണമുണ്ണാറുമുണ്ട്.

വയലറ്റ് കലർന്ന ആകാശനീലനിറമാണ് ചിറകുപുറത്തിന്. ഇടയ്ക്ക് വെളുത്ത ഛായ കാണാം. ഒരു ഇരുണ്ട നൂൽ വര നീല നിറത്തിന് അതിരിട്ടായി ഉണ്ട്. പെൺ ശലഭങ്ങൾക്ക് ഈ കരയുടെ വീതി കൂടുതലായിരിക്കും. ചാരകലർന്ന വെളുത്ത നിറമാണ് ചിറകിന്റെ അടിവശത്തിന്. ഒരു ഇരുണ്ട പുള്ളി, പിൻ ചിറകിന്റെ അടിവശത്തിനു ഏതാണ്ട് മദ്ധ്യഭാഗത്തായി ഉണ്ട്. ഈ സവിശേഷതായാണ് മറ്റുള്ള നീലിശലഭങ്ങളിൽ നിന്ന് സിംഹളനീലി വേറിട്ടുനിൽക്കുന്നത്.



</doc>
<doc id="232097" url="https://ml.wikipedia.org/wiki?curid=232097" title="ഷെയ്ഖ് മുജീബുർ റഹ്‌മാൻ">
ഷെയ്ഖ് മുജീബുർ റഹ്‌മാൻ

ഷേയ്ഖ് മുജീബ് ഉർ റഹ്‌മാൻ ( "Shekh Mujibur Rôhman") (മാർച്ച് 17, 1920 – ആഗസ്ത് 15, 1975) ബംഗാളി രാഷ്ട്രീയനേതവാണ്. ബംഗ്ലാദേശിന്റെ സ്ഥാപകനായറിയപ്പെടുന്നു. അവാമി ലീഗിന്റെ ലീഗിന്റെ ആദ്യകാല നേതാക്കളിലൊരാൾ, ബംഗ്ലാദേശിന്റെ ആദ്യപ്രസിഡന്റ്, പിന്നീട് ബംഗ്ലാദേശിന്റെ പ്രധാനമന്ത്രി. ഷേയ്ഖ് മുജീബ് എന്നാണ് അദ്ദേഹം പൊതുവെ അറിയപ്പെടുന്നത്. (ചുരുക്കി മുജീബ് എന്നും മുജീബുർ എന്നും പറയാറുണ്ട്). ഔദ്യോഗികമായി ബംഗബന്ധു എന്നാണറിയപ്പെടുന്നത്.(বঙ্গবন্ধু "Bôngobondhu", ""Friend of Bengal""). അദ്ദേഹത്തിന്റെ ഇളയ മകൾ ഷേയ്ഖ് ഹസീനയാണ് അവാമി ലീഗിന്റെ ഇപ്പോഴത്തെ നേതാവും നിലവിലെ ബംഗ്ലാദേശ് പ്രധാനമന്ത്രിയും.

ഒരു സാധാരണ മധ്യവർഗ്ഗകുടുംബത്തിൽ ജനിച്ച മുജീബ് കൽക്കത്ത സർവ്വകലാശാലയിലാണ് നിയമവും പൊളിറ്റിക്കൽ സയൻസും പഠിച്ചത്. തന്റെ രാഷ്ട്രീയ ജീവിതം ആരംഭിച്ചത് 1949-ൽ അവാമി ലീഗിന്റെ സ്ഥാപകനേതാക്കളിലൊരാളായാണ്. ഇന്ത്യയുടെ വിഭജനത്തിനുശേഷം നിലവിൽ വന്ന കിഴക്കൻ പാകിസ്താന്റെ സ്വയംഭരണത്തിനുവേണ്ടിയായിരുന്നു അവാമി ലീഗിന്റെ പോരാട്ടം.


</doc>
<doc id="232108" url="https://ml.wikipedia.org/wiki?curid=232108" title="പള്ളത്തി">
പള്ളത്തി

കരിമീനോട് സാദൃശ്യമുള്ള ഒരു ചെറിയ ശുദ്ധജലമത്സ്യമാണ് പള്ളത്തി ( Orange_chromide). ശാസ്ത്രനാമം : Etroplus maculatus. ചെറിയ തോടുകളിലും അരുവികളിലും തണ്ണീർത്തടങ്ങളിലും കാണപ്പെടുന്ന ഈ മത്സ്യത്തിനു കരിമീനേക്കാൾ വലിപ്പം കുറവാണ്.ഏകദേശം 6 സെന്റി മീറ്റർ വരെ വലിപ്പം കണ്ടുവരുന്നു. മഞ്ഞപ്പള്ളത്തി, കറുത്ത പള്ളത്തി എന്നിങ്ങനെ രണ്ടിനം പള്ളത്തികളുണ്ട്. ജലാശയങ്ങളിൽ അരികുകളിലും അടിത്തട്ടിലുമായാണ് ഇവയെ കൂടുതലായി കാണപ്പെടുക. ചൂണ്ടയിട്ടാൽ ഓടിവന്ന് കൊത്തുന്ന ശീലമുണ്ട് ഇവയ്ക്ക്. കൂട്ടമായി സഞ്ചരിക്കുന്ന ശീലമുണ്ട് പള്ളത്തികൾക്ക്. 

Orange chromide, புரடி, புராடி, சல்லிக் காசு, പള്ളത്തി, പള്ളത്തീ, செல்லிகாசு, പള്ളത്തി , Baroti, Boorakas, Burakasu, Challai, Chillakasu, Cundahla, Devuenachepa, Kalunder, Matak, Orange chromid, Pallathi, Paradi, Pullattay, Puradi, Sellakasu, Sellekasu, Shellel, Spotted etroplus, Thikree വടകര പ്രദേശങ്ങളിൽ പ്രാച്ചി എന്ന പേരിൽ അറിയപ്പെടുന്നു. കൊല്ലം ജില്ലയിലെ അഷ്ടമുടി കായലിന്റെ തീര പ്രദേശങ്ങളായ പടപ്പക്കര, കുമ്പളം തുടങ്ങിയ സ്ഥലങ്ങളിൽ മലങ്കണ്ണൻ എന്നു വിളിയ്ക്കപ്പെടുന്നു.

https://www.krishipadam.com/kerala-river-fish/


</doc>
<doc id="232121" url="https://ml.wikipedia.org/wiki?curid=232121" title="കൊഴുപ്പിച്ച കരൾ">
കൊഴുപ്പിച്ച കരൾ

ആൺവാത്തയേയോ താറാവിനേയോ പ്രത്യേകമായി ഭക്ഷണം കൊടുത്ത് വളർത്തി അവയുടെ കരൾ വലുതാക്കി ഉണ്ടാക്കുന്ന ഒരു ഭക്ഷണവിഭവമാണ് കൊഴുപ്പിച്ച കരൾ അല്ലെങ്കിൽ ഫോയി ഗ്രാസ്(). നിർബന്ധിതമായി തീറ്റക്കുഴലുകളിലൂടെ തീറ്റകൊടുത്തു വളർത്തുന്ന താറാവിന്റേയോ വാത്തയുടേയോ കരൾ എന്നാണ് ഫ്രാൻസിലെ നിയമം അനുസരിച്ച്, ഫോയി ഗ്രാസ് എന്നതിന്റെ നിർവ്വചനം. എന്നിരുന്നാലും സ്പെയിനിലും മറ്റു ഫ്രാൻസിതര രാജ്യങ്ങളിലും ഇത് തീറ്റക്കുഴലുകളിലൂടെയുള്ള നിർബന്ധിത ഭക്ഷണത്തിലൂടെയല്ലാതെ പ്രകൃതിദത്തമായ ഭക്ഷണ രീതികളിലും ഉണ്ടാക്കപ്പെടുന്നുണ്ട്.

ഇതിനായി വളർത്തുന്ന പക്ഷികളെ പ്രത്യേകമായി ഉണ്ടാക്കിയ കൂടുകളിലാക്കുന്നു. ഒരു പൈപ്പ് അവയുടെ തൊണ്ടയിലേക്ക് ശക്തിയോടെ ഇറക്കുന്നു. അതിൽക്കൂടി 2 കിലോഗ്രാമോളം ധാന്യവും കൊഴുപ്പും നിർബന്ധപൂർവ്വം കടത്തിവിടുന്നു. ഒരു ദിവസം രണ്ടുമൂന്നും തവണവീതം രണ്ടുമൂന്നു ആഴ്ചയോളം ഇങ്ങനെ ചെയ്യുന്നു. തൽഫലമായി അനങ്ങാനാവാതെ ആന്തരാവയവങ്ങൾ ഏതാണ്ട് പ്രവർത്തനരഹിതമായി മരണത്തോളമെത്തുന്ന ഇവയെ കൊന്ന് വളരെയധികം വലിപ്പം വച്ച കരൾ ശേഖരിച്ച് ഉണ്ടാക്കുന്ന ഒരു വിഭവമാണ് കൊഴുപ്പിച്ച കരൾ.


</doc>
<doc id="232127" url="https://ml.wikipedia.org/wiki?curid=232127" title="തൃത്താല കേശവപ്പൊതുവാൾ">
തൃത്താല കേശവപ്പൊതുവാൾ

മധ്യ കേരളത്തിലെ പ്രസിദ്ധരായ ചെണ്ട തായമ്പക വിദ്വാന്മാരിൽ ഒരാളായിരുന്നു തൃത്താല കേശവൻ എന്ന തൃത്താല കേശവ പൊതുവാൾ.

തായമ്പക കൂടാതെ കഥകളി മേളം, പഞ്ചവാദ്യം, ഇടയ്ക്കവായന, വില്ലിന്മേൽതായമ്പക, ക്ഷേത്ര ആചാരങ്ങളിലെ പ്രധാന ഇനമായ വലിയപാണി, കൊട്ടിപ്പാടി സേവ എന്നിവയിലും അദ്ദേഹം ശ്രദ്ധേയനായിരുന്നു. തായമ്പകയിലെ മലമക്കാവ് ശൈലിയുടെ ഉപജ്ഞാതാക്കളിൽ ഒരാളായിരുന്നു കേശവ പൊതുവാൾ. മറ്റ് ശൈലികളുടെ ശക്തിയും സൗന്ദര്യവും തന്റെ വാദനത്തിൽ നിലനിർത്തിക്കൊണ്ടുതന്നെ പുതിയ പ്രയോഗങ്ങൾ സന്നിവേശിപ്പിച്ചതാണ് തൃത്താല കേശവ പ്പൊതുവാൾ തായമ്പകയിലെ അത്ഭുതമായി മാറിയത്.

1988 ഫിബ്രവരി എട്ടിന് അമ്പതാം വയസ്സിൽ ഇദ്ദേഹം അന്തരിച്ചു.

തൃത്താല കേശവന്റെ ജീവിതത്തെ ആസ്പദമാക്കി ജയറാം, ഷാജി എൻ. കരുൺ എന്നിവർ ചേർന്ന് ഒരു സിനിമ നിർമ്മിക്കുന്നുണ്ട്. 


</doc>
<doc id="232134" url="https://ml.wikipedia.org/wiki?curid=232134" title="കറുത്ത ഓടൽ">
കറുത്ത ഓടൽ

പശ്ചിമഘട്ടത്തിലെ 1800 മീറ്റർ വരെ ഉയരമുള്ള മലകളിൽ വളരുന്ന വലിയ നിത്യഹരിത ആരോഹിസസ്യമാണ് കറുത്ത ഓടൽ. . ഏഷ്യയിലെങ്ങും കാണുന്നുണ്ട്. കുരുവിൽ നിന്നും ഭക്ഷ്യയോഗ്യമായ ഒരു എണ്ണ ലഭിക്കുന്നുണ്ട്.



</doc>
<doc id="232140" url="https://ml.wikipedia.org/wiki?curid=232140" title="വെള്ളയോടൽ">
വെള്ളയോടൽ

പശ്ചിമഘട്ടത്തിലെ കാടുകളിലെല്ലാം കാണപ്പെടുന്ന വലിയ ഒരു ആരോഹിയാണ് വെള്ളയോടൽ എന്ന വെളുത്തഓടൽ.. വെള്ളയോടൽ, വള്ളിയോടൽ, ഓടൽ, ഓട എന്നെല്ലാം അറിയപ്പെടുന്നു. കടുത്ത ഓറഞ്ച് നിറത്തിൽ തൂങ്ങിക്കിടക്കുന്ന കായകളുടെ ഉള്ളിൽ കടുപ്പമേറിയ ഒറ്റ വിത്തുണ്ട്. വിത്തിൽ നിന്നും ഒരു എണ്ണ ലഭിക്കുന്നു. പലവിധ ഔഷധഗുണമുള്ള ഒരു സസ്യമാണ് വെളുത്തഓടൽ.



</doc>
<doc id="232155" url="https://ml.wikipedia.org/wiki?curid=232155" title="ഫെർമയുടെ അവസാന സിദ്ധാന്തം">
ഫെർമയുടെ അവസാന സിദ്ധാന്തം

"a" + "b" = "c" എന്ന സമവാക്യത്തിൽ n ന്റെ മൂല്യം രണ്ടിൽ കൂടുതലായ പൂർണ്ണസംഖ്യയാണെങ്കിൽ ഈ സമവാക്യത്തിനു നിർദ്ധാരണമായി 'a', 'b', 'c' എന്ന മൂന്നു ധനപൂർണ്ണസംഖ്യകൾ ഉണ്ടാവുക അസാധ്യമാണ് എന്ന സിദ്ധാന്തമാണ് ഫെർമയുടെ അവസാന സിദ്ധാന്തം എന്ന പേരിൽ അറിയപ്പെടുന്നത്. ഈ സിദ്ധാന്തം തെളിയിക്കാനായി മൂന്ന് നൂറ്റാണ്ടിലേറെയായി നടന്ന ശ്രമങ്ങൾ ഗണിതശാസ്ത്രത്തിൽ പല മുന്നേറ്റങ്ങൾക്കും വഴിയൊരുക്കി.

1637 ൽ ഡയോഫാന്റസിന്റെ അരിത്തമെറ്റിക്ക എന്ന പുസ്തകത്തിന്റെ മാർജിനിൽ സുപ്രസിദ്ധ സംഖ്യാസിദ്ധാന്തികനായ പിയർ ഡി ഫെർമ എഴുതിവെച്ച ഒരു കുറിപ്പിനെയാണ് ഗണിതശാസ്ത്ര ചരിത്രകാരന്മാർ ഫെർമായുടെ അവസാന സിദ്ധാന്തം എന്ന് വിശേഷിപ്പിക്കുന്നത്. ലത്തീൻ ഭാഷയിൽ എഴുതിയ ഈ കുറിപ്പിന്റെ ഉള്ളടക്കം ഇപ്രകാരമാണ് :

മലയാളം തർജിമ :
ഇതിന്റെ ഔപചാരിക നിർവചനമിപ്രകാരമാണ് (formal definition) :
"a" + "b" = "c"
എന്ന സമവാക്യത്തിൽ n ന്റെ മൂല്യം രണ്ടിൽ കൂടുതലായ പൂർണ്ണസംഖ്യയാണെങ്കിൽ ഈ സമവാക്യത്തിനു ചേരുന്ന 'a', 'b', 'c' എന്ന മൂന്നു ധനപൂർണ്ണസംഖ്യകൾ ഉണ്ടാവുക അസാധ്യമാണ്.

ഫെർമാ 1665- ൽ മരണമടഞ്ഞു. അതിനു മുൻപ് അദ്ദേഹം n = 4 എന്ന മൂല്യത്തിനുള്ള ഒരു തെളിവല്ലാതെ വേറെ തെളിവൊന്നും പ്രസിദ്ധീകരിച്ചില്ല. ഈ സിദ്ധാന്തത്തിന്റെ തെളിവു എന്തായിരിക്കും എന്ന ചിന്ത പിന്നീട് മുന്നൂറ്റമ്പത് വർഷത്തോളം ഗണിതശാസ്ത്രജ്ഞന്മാരുടെ ജിജ്ഞാസയെ ഉണർത്തി. ഒറ്റ നോട്ടത്തിൽ ലളിതമായ ഈ പ്രശ്നത്തിന് ലളിതമായ പരിഹാരം എവിടെയോ ഒളിഞ്ഞിരിക്കുന്നു എന്ന് പലരും വിശ്വസിച്ചു, അത് കണ്ടുപിടിക്കാനുള്ള ശ്രമം സംഖ്യാസിദ്ധാന്തത്തിൽ മറ്റ് പല കണ്ടു പിടിത്തങ്ങൾക്കും വഴി തെളിച്ചു. ഒടുവിൽ 1995- ൽ ഇംഗ്ലണ്ടിലെ ഒരു ഗണിത ശാസ്ത്രജ്ഞനായ സർ ആൻഡ്രൂ വൈൽസ് (Andrew Wiles) ഇതിന് ഒരു സമ്പൂർണ്ണമായ തെളിവ് പ്രസിദ്ധീകരിച്ചു. വൈൽസിന്റെ തെളിവ് നൂറ് പേജിലേറെ ദൈർഘ്യമുള്ളതും ഇരുപതാം നൂറ്റാണ്ടിനു ശേഷമുണ്ടായ പല ഗണിത ശാസ്ത്ര കണ്ടുപിടുത്തങ്ങളെ അവലംബിച്ചതുമായിരുന്നു. ഇക്കാരണങ്ങളാൽ ഫെർമായുടെ കൈയിൽ വ്യക്തമായ തെളിവ് ഇല്ലായിരുന്നു എന്നും, ഒരു തെറ്റിദ്ധാരണയുടെ പുറത്താവാം ആ കുറിപ്പെഴുതിയതെന്നും പല ഗണിത ശാസ്ത്ര ചരിത്രകാരന്മാർക്ക് അഭിപ്രായമുണ്ട്. 



</doc>
<doc id="232186" url="https://ml.wikipedia.org/wiki?curid=232186" title="ഘാതകവധം">
ഘാതകവധം

മലയാളത്തിലെ ആദ്യകാല നോവലുകളിലൊന്നാണ് 1877-ൽ പുറത്തിറങ്ങിയ ഘാതകവധം. സി.എം.എസ്. മിഷണറി പ്രവർത്തകയായിരുന്ന കോളിൻസ് മദാമ്മ ഇംഗ്ലീഷിൽ രചിച്ച നോവൽ അവരുടെ ഭർത്താവും കോട്ടയം സി.എം.എസ്. കോളേജിന്റെ പ്രിൻസിപ്പലുമായിരുന്ന റിച്ചാർഡ് കോളിൻസാണ് ഘാതകവധം എന്ന പേരിൽ മലയാളത്തിലേക്ക് മാറ്റിയത്. പത്തൊമ്പതാം നൂറ്റാണ്ടിലെ ക്രിസ്ത്യാനി കുടുംബങ്ങളിലെ ജീവിതരീതികൾ പ്രതിപാദിക്കുന്ന സാമൂഹ്യപ്രസക്തിയുള്ള ഈ കൃതിയിലെ മുഖ്യവിഷയം സ്ത്രീധനമാണ്.

"സ്ലെയർ സ്ലൈൻ" () എന്ന പേരിൽ ഇംഗ്ലീഷ് ഭാഷയിലാണ് 1859-ൽ കോളിൻസ് മദാമ്മ ഇത് എഴുതിത്തുടങ്ങിയത്. അവരുടെ മരണശേഷം ഭർത്താവായ റിച്ചാർഡ് കോളിൻസ് ഇത് എഴുതിപ്പൂർത്തിയാക്കുകയും 1864-ൽ കോട്ടയം സെമിനാരിയിൽ നിന്ന് പ്രസിദ്ധപ്പെടുത്തിയിരുന്ന വിദ്യാസംഗ്രഹം എന്ന മാസികയിൽ ഇംഗ്ലീഷ് ഭാഷയിൽ പ്രസിദ്ധീകരിക്കുകയും ചെയ്തു 1877-ൽ ഘാതകവധം എന്ന പേരിൽ മലയാളപരിഭാഷയും റിച്ചാർഡ് കോളിൻസ് പുറത്തിറക്കി. മലയാളത്തിലെ ആദ്യനോവലായും ഘാതകവധം പരിഗണിക്കപ്പെടാറുണ്ട്.


</doc>
<doc id="232199" url="https://ml.wikipedia.org/wiki?curid=232199" title="കെട്ടുകല്യാണം">
കെട്ടുകല്യാണം

പത്തൊമ്പതാം നൂറ്റാണ്ടിൽ കേരളത്തിലെ നായർ, ഈഴവർ തുടങ്ങിയ ചില സമുദായങ്ങളിൽ നിലനിന്നിരുന്ന ഒരു ആചാരമാണ് കെട്ടുകല്യാണം അഥവാ താലികെട്ടുകല്യാണം. മെൻസസ് ആവുംമുമ്പ് പെൺകുട്ടികളെ ഏതെങ്കിലും ബ്രാഹ്മണനെക്കൊണ്ടോ സമുദായത്തിലെതന്നെ പ്രമുഖരായവരെക്കൊണ്ടോ താലികെട്ടിക്കുന്ന ചടങ്ങായിരുന്നു നായന്മാർക്കിടയിലുണ്ടായിരുന്നത്. ഈഴവർക്കിടയിൽ താലികെട്ട് നിർവ്വഹിച്ചിരുന്നത്, പുരുഷന്മാർക്കു പകരം മറ്റേതെങ്കിലും സ്ത്രീയായിരുന്നു. വിവാഹച്ചടങ്ങിനേക്കാൾ പ്രാധാന്യം ഈ ചടങ്ങിനുണ്ടായിരുന്നു.

കെട്ടുകല്യാണം നടത്തിയതുകൊണ്ട് പെൺകുട്ടി പുരുഷന്റെ ഭാര്യയാകുന്നില്ല. ബാല്യത്തിൽനിന്ന് യൗവനത്തിലേക്ക് അവൾ കടന്നുവെന്നുള്ള പ്രഖ്യാപനം മാത്രമാണിത്. വളരെ നീണ്ടതും ചിലവേറിയതുമായ ആഘോഷമായിരുന്നതുകൊണ്ട് തറവാടുകളിൽ മാസമുറയാകാറായ പെൺകുട്ടികളുടെ താലികെട്ടുകല്യാണം ഒരുമിച്ചുനടത്തുന്ന രീതിയും പതിവായിരുന്നു. താലികെട്ടിക്കഴിഞ്ഞ പെൺകുട്ടി 'അമ്മയായി' എന്നായിരുന്നു ചൊല്ല്. സാമ്പത്തികസ്ഥിതി കുറഞ്ഞ കുടുംബങ്ങൾ ചെറിയതോതിൽ കെട്ടുകല്യാണം നടത്തിയിരുന്നു. പെൺകുട്ടിയുടെ അമ്മതന്നെ താലികെട്ടുകയോ ഒരു ബൊമ്മയെ അടുത്തിരുത്തിയശേഷം ഏതെങ്കിലും സ്ത്രീകളായ ബന്ധുക്കൾ താലികെട്ടുകയോ ചെയ്യുന്ന രീതികൾ നിലവിലുണ്ടായിരുന്നു.

കെട്ടുകല്യാണം അസന്മാർഗ്ഗികമാണെന്നും, അത് ബ്രാഹ്മണരോട് വിധേയത്വം കാട്ടുന്നുവെന്നും, ഇത് ഭാരിച്ച ചിലവിനിടയാക്കുന്നു എന്നും വിമർശനങ്ങളുയർത്തി, ഇരുപതാം നൂറ്റാണ്ടിന്റെ ആരംഭത്തിൽത്തന്നെ സമുദായപരിഷ്ക്കർത്താക്കൾ കെട്ടുകല്യാണത്തെ എതിർത്തു. കാലക്രമേണ ഈ ആചാരം പ്രചാരത്തിലല്ലാതായി.



</doc>
<doc id="232203" url="https://ml.wikipedia.org/wiki?curid=232203" title="ഡൈനാമിക് കണക്റ്റിവിറ്റി പ്രശ്നം">
ഡൈനാമിക് കണക്റ്റിവിറ്റി പ്രശ്നം

ഇതൊരു രസകരമായ കമ്പ്യൂട്ടർപ്രശ്നമാണൂ. ഈ പ്രശ്നത്തിൽ ഒരു കൂട്ടം വസ്തുക്കൾ തമ്മിൽ നേരിട്ടോ അല്ലാതെയോ ബന്ധമുണ്ടോ എന്നു മനസ്സിലാക്കുക, വസ്തുക്കൾ തമ്മിൽ ബന്ധങ്ങൾ/പാത്ത്/കണക്ഷൻ സൃഷ്ടിയ്ക്കുക തുടങ്ങിയ വിഷയങ്ങളെ കൈകാര്യം ചെയ്യുന്നു. നിരവധി കമ്പ്യൂട്ടർഅൽഗരിതങ്ങൾ ഈ പ്രശ്നത്തെ വിശദീകരിയ്ക്കാനും, പരിഹരിയ്ക്കാനുമായി വികസിപ്പിച്ചെടുത്തിട്ടുണ്ട്.

ഉദാഹരണമായി 0 1 2 3 4 തുടങ്ങിയവ ഒരു കൂട്ടം വസ്തുക്കളാണെന്നിരിയ്ക്കട്ടെ. 

Union(0,4) എന്ന ഫൺക്ഷൻ പൂജ്യത്തിനും, നാലിനും ഇടയിൽ ബന്ധിപ്പിയ്കുന്ന പാലം പണിയുന്നു.
Union(1,3) എന്ന ഫൺക്ഷൻ ഒന്നിനും, മൂന്നിനും ഇടയിൽ ബന്ധിപ്പിയ്കുന്ന പാലം പണിയുന്നു.

Connected(0,4) എന്ന ഫൺക്ഷൻ പൂജ്യത്തിനും നാലിനും ഇടയിൽ നേരിട്ടോ അല്ലാതെയോ ബന്ധമുണ്ടോ എന്നു പരിശൊധിയ്ക്കുന്നു. (ഉത്തരം അതെ എന്നാണല്ലോ.)

Connected(1,4) എന്ന ഫൺക്ഷൻ ഒന്നിനും നാലിനും ഇടയിൽ നേരിട്ടോ അല്ലാതെയോ ബന്ധമുണ്ടോ എന്നു പരിശൊധിയ്ക്കുന്നു. (ഉത്തരം അല്ലാ എന്നാണല്ലോ.)

Union(1,4) എന്ന ഫൺക്ഷൻ ഒന്നിനും, നാലിനും ഇടയിൽ ബന്ധിപ്പിയ്കുന്ന പാലം പണിയുന്നു.(തദ്വാരാ 0,1,3,4 എന്ന വസ്തുക്കൾ തമ്മിൽ ബന്ധപ്പെടുന്നു! 0 3 എന്ന വസ്തുക്കൾ നേരിട്ടല്ലാതെയാണൂ ബന്ധപ്പെട്ടിരിയ്ക്കുന്നത്.)

നാം നിത്യേനയെന്ന വണ്ണം ഇടപെടുന്ന പല കാര്യങ്ങളും ഈ പ്രശ്നവുമായി ബന്ധപ്പെട്ടാണിരിയ്ക്കുന്നത്! ചുവട്ടിലുള്ളവ ചില ഉദാഹരണങ്ങൾ മാത്രം


ഏറ്റവും മികച്ച രീതിയിൽ ഈ പ്രശ്നത്തെ പരിഹരിയ്ക്കുക എന്നത് ആ കമ്പ്യൂട്ടർ എഞ്ചിനീയറുടെ മുന്നിലുള്ള വെല്ലുവിളി. പലവിധത്തിലുള്ള അൽഗരിതങ്ങളും ഇതിനായി അവർ വികസിപ്പിച്ചെടുത്തിട്ടുണ്ട്. ചുവടെ കൊടുത്തിരിയ്ക്കുന്നത് അത്തരം ചില അൽഗരിതങ്ങളാണു. ഈ അൽഗരിതങ്ങളോരോന്നും മേൽ ചൊന്ന രണ്ട് കർത്തവ്യങ്ങളും(union, connected) ചെയ്യുന്നവയാണു. മെച്ചപ്പെട്ട രീതിയിൽ ഇവ ചെയ്യുന്നതിനായി ഈ അൽഗരിതങ്ങളോരോന്നും വസ്തുക്കളെ പ്രത്യേക രീതിയിൽ ക്രമീകരിക്കുന്നു.


യൂണിയൻ, കണക്റ്റഡ് എന്ന രണ്ട് കർത്തവ്യങ്ങളും ഈ അൽഗരിതം ചെയ്യുന്നുണ്ടെങ്കിലും, രണ്ട് വസ്തുക്കൾ തമ്മിൽ നേരിട്ടോ അല്ലാതെയോ ബന്ധമുണ്ടോയെന്ന്(കണക്റ്റ്ഡ് എന്ന് വിശേഷിപ്പിച്ച ഓപ്പറേഷൻ) പരിശോധിക്കുകയെന്നതാണീ അൽഗരിതത്തിന്റെ പ്രധാന ഉദ്ദേശലക്ഷ്യം. (“പാലമുണ്ടോന്ന് പെട്ടെന്ന് പറയഡോ അൽഗരിതം” എന്നീ അൽഗരിതത്തെ വേണമെങ്കിൽ വിശേഷിപ്പിയ്ക്കാം.)

Id[] എന്ന അറയിൽ 10 അക്കങ്ങൾ കൊള്ളാമെന്നിരിയ്ക്കട്ടെ. അറേയിലെ വാല്യുകൾ താഴെകൊടുത്തിര്യ്കുന്ന പോലെയാണു.

Id[0], id[5], id[6] എന്നീ അറേ വാല്യുക്കൾ തുല്യമാണു. അതായത്, 0, 5, 6 എന്നീ വസ്തുക്കൾ/ പരസ്പരം ബന്ധട്ട്റ്റിരിയ്ക്കുന്നു!

അതു പോലെ Id[1], id[2], id[7] എന്നീ അറേ വാല്യുക്കൾ തുല്യമാണു. അതായത്, 1, 2, 7 എന്നീ വസ്തുക്കൾ/ പരസ്പരം ബന്ധട്ട്റ്റിരിയ്ക്കുന്നു!
അതു പോലെ Id[3], id[4], id[8], id[9] എന്നീ അറേ വാല്യുക്കൾ തുല്യമാണു. അതായത്, 3, 4, 8, 9 എന്നീ വസ്തുക്കൾ/ പരസ്പരം ബന്ധട്ട്റ്റിരിയ്ക്കുന്നു!

class QuickFind

Connected ഫണക്ഷൻ രണ്ട് വസ്തുക്കൾ തമ്മിൽ ബന്ധമുണ്ടോയെന്ന് മാത്രം പരിശോധിയ്ക്കുന്നു. മുൻ ചൊന്ന ഉദാഹരണത്തിൽ വിശദീകരിച്ചത് പോലെ അറേയിലെ p ഇന്ദെക്സിലും, q ഇന്ദെക്സിലും ഒരേ വാല്യു ഉണ്ടോ എന്ന് പരിശോധിച്ചാണിത് നടപ്പിലാക്കുന്നത്.

Union ഫൺക്ഷൻ ബന്ധപ്പെടുത്തേണ്ട വസ്തുക്കളിൽ ഒരേ അറേ വാല്യുവരത്തക്കവണ്ണം ഡാറ്റാസ്റ്റ്രക്ച്ചറിനെ മൊത്തത്തിൽ പുന:ക്രമീകരിയ്ക്കുന്നു. അതായത് p, q എന്നിവ ബന്ധിപ്പിയ്ക്കണമെന്നിരിയ്ക്കട്ടെ, അറേയിലെ p ഇന്ദെക്സിലും, q ഇന്ദെക്സിലും ഒരേ വാല്യുവരത്തക്കവണ്ണം മൊത്തം അറേവാല്യുവും പുന:ക്രമീകരിയ്ക്കുന്നു.

Connected ഫൺക്ഷൻ വളരെ എളുപ്പമാണൂ. അതിന്റെ സങ്കീർണ്ണത/കോംബ്ലക്സിറ്റി O(1) ആണു.

അതേ സമയം union ഫൺക്ഷൻ വളരെ കുഴപ്പമേറിയതാണൂ. ഓരോ ബന്ധപ്പെടുത്തലിനും, അറേ മൊത്തത്തിൽ ഒരിക്കലൂടെ കടന്നു പോയി മാറ്റങ്ങൾ വരുത്തേണ്ടതായി വരുന്നു. അപ്പോൾ N വസ്തുക്കൾ തമ്മിൽ ബന്ധപ്പെടുത്തണമെങ്കിൽ N*N അതായത് N^2 തവണ അറേയിലൂടെ കടന്ന് പോകേണ്ടതായി വരുന്നു. അതായത്, അൽഗരിതത്തിന്റെ സങ്കീർണ്ണത O(N^2) ആണു. വളരെ മോശപ്പെട്ടതെന്ന് വിളിയ്ക്കാവുന്ന ഒരു പ്രശ്നപരിഹാരമാർഗ്ഗമാണിതെന്നതിനുള്ള സൂചനയാണീ സങ്കീർണ്ണതാ നംബർ.

ഉദാഹരണത്തിനു, 100000 വസ്തുക്കൾ തമ്മിൽ ബന്ധിപ്പിയ്ക്കാൻ ഈ അൽഗരിതത്തിനു 10000000000 തവണ മാറ്റങ്ങൾ വരുത്തേണ്ടതായിരിയ്ക്കുന്നു! ബില്യൺ(100 കോടി) വസ്തുക്കളെ തമ്മിൽ ബന്ധപ്പെടുത്താനീ അൽഗരിതം ചിലപ്പോൾ 30 കൊല്ലം എടുക്കുമത്രേ! നേരത്തെ കൊടുത്ത ഉദാഹരണങ്ങളിൽ ബില്യൺ എന്നുള്ളത് അത്ര വലിയ ഒരു അക്കമൊന്നുമല്ലയെന്ന് മനസ്സിലാകുംബോളാണീതിന്റെ കുഴപ്പം വ്യക്തമാകുന്നത്. മികച്ച കമ്പ്യൂട്ടർഹാർഡ്വെയർ ഉണ്ടായാലും മോശം അൽഗരിതമാണൂ ഉപയോഗിയ്ക്കുന്നതെങ്കിൽ, യാതൊരു പ്രയോജനവും ഇല്ല എന്നതാണു ഇവിടെ മനസ്സിലാകുന്ന ഒരു പ്രധാന കാര്യം.

ദ്വിമാന സമവാക്യത്തിൽ വരുന്ന സങ്കീർണ്ണതയുള്ള അൽഗരിതങ്ങൾ മികച്ചതല്ല എന്ന് മനസ്സിലാക്കിയതിനാൽ മറ്റ് മികച്ച പ്രശ്നപരിഹാര മാർഗ്ഗത്തിലേയ്ക്ക് കമ്പ്യൂട്ടർശാസ്ത്രകാരന്മാർ തിരിഞ്ഞു.

ക്വിക്ക് യൂണിയൻ അൽഗരിതം ഒരു ട്രീ സ്റ്റ്രക്ചറിൽ വസ്തുക്കളെ ക്രമീകരിക്കുകയാണു ചെയ്യുന്നത്. 

ഈ അൽഗരിതത്തിൽ, 2 വസ്തുക്കളെ തമ്മിൽ ബന്ധിപ്പിയ്ക്കണമെങ്കിൽ, രണ്ട് വസ്തുക്കളുടെയും പരമമായ മൂലം/റൂട്ട് കണ്ട് പിടിച്ച്, അവയിലൊന്നിന്റെ പരമമായ മൂലത്തിന്റെ/ റൂട്ടിന്റെ റൂട്ടായി രണ്ടാമത്തെ വസ്തുവിന്റെ പരമമായ മൂലത്തെ പ്രതിഷ്ടിയ്ക്കുന്നു. 

ഉദാഹരണത്തിനു, 3 4 എന്ന വസ്തുക്കളെ ബന്ധിപ്പിയ്ക്കണമെങ്കിൽ, 3 ഇന്റെ മൂലമായി/റൂട്ടായി 4ൽ ആക്കി മാറ്റുന്നു. അതിനായി അറേയിലെ 3എന്ന ഇൻഡക്സിലെ വാല്യു ആയി 4 നെ ക്രമീകരിയ്ക്കുന്നു.

2 വസ്തുക്കളുടെ പരമമായമൂലം തുല്യമാണെങ്കിൽ ഈ അൽഗരിതപ്രകാരം, അവ പരസ്പരം ബന്ധപ്പെട്ടിരികുന്നവയാണെന്ന് മനസ്സിലാക്കാവുന്നതാണു.

Id[] എന്ന അറയിൽ 10 അക്കങ്ങൾ കൊള്ളാമെന്നിരിയ്ക്കട്ടെ. അറേയിലെ വാല്യുകൾ താഴെകൊടുത്തിര്യ്കുന്ന പോലെയാണു എന്നിരിയ്ക്കട്ടെ

Id[0], Id[1], Id[5] എന്നീ അറേ വാല്യൂക്കൾ നോക്കുക. ഒന്ന് എന്ന വസ്തുവിന്റെ മൂലം പൂജ്യവും, 0 എന്ന വസ്തുവിന്റെ മൂലം 5ഉം, 5ന്റെ മൂലം 5 തന്നെയും ആയ രീതിയിലാണു ക്രമീകരണം. (ഇതൊരു ട്രീ സ്റ്റ്രക്ച്ചറാണെന്ന് ഓർക്കുക.) 0,1, 5 എന്നീ വസ്തുക്കളുടെ പരമമായ മൂലം എന്നത് 5 ആണൂ. 2 വസ്തുക്കളുടെ പരമമായമൂലം തുല്യമാണെങ്കിൽ ഈ അൽഗരിതപ്രകാരം, അവ പരസ്പരം ബന്ധപ്പെട്ടിരികുന്നവയാണു.

അതു പോലെ, Id[2], Id[7], Id[8], Id[9] എന്നീ അറേ വാല്യൂക്കൾ നോക്കുക. 2 എന്ന വസ്തുവിന്റെ മൂലം 7ഉം, 7ന്റെ മൂലം 8ഉം, 8ന്റെ മൂലം 9ഉം, 9ന്റെ മൂലം 9 തന്നെയും ആണു. (ഇതുമൊരു ട്രീ സ്റ്റ്രക്ച്ചറാണെന്ന് ഓർക്കുക.) 2,7,8,9 എന്നീ വസ്തുക്കളുടെ പരമമായ മൂലം എന്നത് 9 ആണൂ. (2 വസ്തുക്കളുടെ പരമമായമൂലം തുല്യമാണെങ്കിൽ ഈ അൽഗരിതപ്രകാരം, അവ പരസ്പരം ബന്ധപ്പെട്ടിരികുന്നവയാണു എന്നത് ഓർക്കുക)
അതു പോലെ, Id[3], Id[4], Id[6] എന്നീ അറേ വാല്യൂക്കൾ നോക്കുക. 3 എന്ന വസ്തുവിന്റെ മൂലം 4ഉം, 4ന്റെ മൂലം 6ഉം, 6ന്റെ മൂലം 6 തന്നെയും ആണു. (ഇതുമൊരു ട്രീ സ്റ്റ്രക്ച്ചറാണെന്ന് ഓർക്കുക.) 3,4, 6 എന്നീ വസ്തുക്കളുടെ പരമമായ മൂലം എന്നത് 6 ആണൂ. (2 വസ്തുക്കളുടെ പരമമായമൂലം തുല്യമാണെങ്കിൽ ഈ അൽഗരിതപ്രകാരം, അവ പരസ്പരം ബന്ധപ്പെട്ടിരികുന്നവയാണു എന്നത് ഓർക്കുക)

class QuickUnion

Connected ഫണക്ഷൻ രണ്ട് വസ്തുക്കൾ തമ്മിൽ ബന്ധമുണ്ടോയെന്ന് മാത്രം പരിശോധിയ്ക്കുന്നു. പരിശോധിയ്ക്കണ്ട രണ്ട് വസ്തുക്കളുടെ പരമമായ മൂലം/റൂട്ട് കണ്ട് പിടിച്ച് അവ രണ്ടും തുല്യമാണോയെന്ന് പരിശോധിച്ചാണിത് നടപ്പിലാക്കുന്നത്.

Union ഫൺക്ഷൻ ബന്ധപ്പെടുത്തേണ്ട വസ്തുക്കളുടെ രണ്ടിന്റെയും പരമമായ മൂലം കണ്ട് പിടിയ്ക്കുന്നു. എന്നിട്ട് ബന്ധപ്പെടുത്തെണ്ട വസ്തുവിക്കളുടെ ഒന്നിന്റെ പരമമായ മൂലം/റൂട്ട് ബന്ധപ്പെടേണ്ട രണ്ടാമത്തെ വസ്തുവിന്റെ പരമമായ റൂട്ടാക്കി മാറ്റി ട്രീ സ്റ്റ്രക്ച്ചറിനെ പുന:ക്രമീകരിയ്ക്കുന്നു. അതായത് p, q എന്നിവ ബന്ധിപ്പിയ്ക്കണമെന്നിരിയ്ക്കട്ടെ, p യുടെ റൂട്ട് വാല്യു r ഉം, qവിന്റെ s ഉം ആണെന്നിരിക്കട്ടെ.
ഇനി r ന്റെ റൂട്ട് വാല്യു ആയി s നിശ്ചയിക്കുന്നു(അറേയിലെ r ഇന്ദെക്സിലെ വാല്യു ആയി, s നെ നിശ്ചയിക്കുന്നുവെന്നർഥം)

ഈ അൽഗരിതം അൽപ്പം മെച്ചമാണെന്ന് തോന്നൽ ഉളവാക്കുമെങ്കിലും, അന്തിമ വിശകലനത്തിൽ നമ്മെ നിരാശപ്പെടുത്തികളയുകയാണു ചെയ്യുന്നത്. വിശകലനത്തിനു പല തരത്തിലുമൊരൽഗരിതത്തെ സമീപിയ്ക്കാവുന്നതാണു. അൽഗരിതം എത്തി ചേരാവുന്ന ഒരു പ്രത്യേക അവസ്ഥയാണു ചുവടെ കൊടുക്കുന്നത്.

10 എണ്ണമുള്ള ഒരറയിലെ വസ്തുക്കൾ തമ്മിൽ ബന്ധപ്പെടുത്തണമെന്നിരിയ്ക്കട്ടെ. 0 തൊട്ട് 8 വരെ യുള്ള വസ്തുക്കൾ രേഘീയമായി ബന്ധപ്പെട്ടിരിക്കുന്ന ഒരു അവസ്ഥയിൽ, 9 എന്ന വസ്തുവിനെ ഇതുമായി ബന്ധപ്പെടുത്തണമെങ്കിൽ, നാം അറേയിൽ മൊത്തം യാത്ര ചെയ്യേണ്ടിയിരിയ്ക്കുന്നു. അതായത് ഈ ഒരവസ്ഥയിൽ ഒരു വസ്തു മറ്റൊരു വസ്തുവുമായി ബന്ധപ്പെട്ടിട്ടുണ്ടോയെന്ന് മനസ്സിലാക്കാനും ഒരു വസ്തുവിനെ പുതുതായി കൂട്ടി ചേർക്കാനും ആ അറേയിലൂടെ മൊത്തം യാത്ര ചെയ്യണം! അപ്പോൾ N വസ്തുക്കൾ തമ്മിൽ ബന്ധപ്പെടുത്തണമെങ്കിൽ N*N അതായത് N^2 തവണ അറേയിലൂടെ കടന്ന് പോകേണ്ടതായി വരുന്നു. അതായത്, അൽഗരിതത്തിന്റെ സങ്കീർണ്ണത O(N^2) ആണു. ചുരുക്കി പറയുകയാണേൽ ക്വിക്ക് ഫൈൻഡ് അൽഗരിതത്തിനാരോപിച്ച കുറ്റങ്ങൾ വരാവുന്ന അവസ്ഥകൾ ഈ അൽഗരിതത്തിനും ഉണ്ടാകാം!

ക്വിക്ക് യൂണിയൻ അൽഗരിതത്തിലെ കുഴപ്പമെന്താണെന്നു വച്ചാൽ ട്രീ സ്റ്റ്രക്ച്ചറിനു വലിപ്പം ക്രമമായി വർദ്ധിക്കുന്നുവെന്നതാണൂ. വസ്തുക്കളെല്ലാം രേഘീയമായി ക്രമീകരിക്കപ്പെടുന്ന, അവസ്ഥയാണിതിലെ ഏറ്റവും മോശപ്പെട്ട അവസ്ഥ. വെയിറ്റഡ് ക്വിക്ക് യൂണിയൻ അൽഗരിതത്തിൽ രണ്ട് ട്രീകൾ പരസ്പരം ബന്ധപ്പെടുത്തുംബോൾ രണ്ട് ട്രീകളുടെയും ആഴം പരിശോധിച്ച്, അവയിലെ ചെറിയ ട്രീയുടെ മൂലമായി വലിയ ട്രീയുടെ മൂലത്തെ പ്രതിഷ്ടിയ്ക്കുന്നു. ക്വിക്ക് യൂണിയൻ അൽഗരിതത്തിലുണ്ടാക്കിയ ഈയൊരു ചെറിയ മാറ്റം വഴി ഉണ്ടാക്കുന്ന നേട്ടം ചില്ലറയല്ല! (മേൽപ്പറഞ്ഞതുപോലെ രണ്ട് വസ്തുക്കൾ തമ്മിലുള്ള ബന്ധം ഉണ്ടാക്കുംബോൾ, ട്രീ സ്ട്രക്ച്ചറിന്റെ ആഴം ഒരുപാട് വർദ്ധിയ്ക്കാതെ നോക്കുന്നതിനാൽ ഈ അൽഗരിതത്തിനെ “പെട്ടെന്ന് ചെറിയ പാലം പണിയഡോ അൽഗരിതം” എന്നു വേണേൽ വിളിയ്ക്കാം)

class WeightedQuickUnion

Connected ഫണക്ഷൻ ക്വിക്ക് യൂണിയൻ അൽഗരിതത്തിലുള്ളതു പോലെ തന്നെയാണു. ബന്ധം നിലവിലുണ്ടോയെന്ന് പരിശോധിയ്ക്കണ്ട രണ്ട് വസ്തുക്കളുടെ പരമമായ മൂലം/റൂട്ട് കണ്ട് പിടിച്ച് അവ രണ്ടും തുല്യമാണോയെന്ന് പരിശോധിച്ചാണിത് നടപ്പിലാക്കുന്നത്.

Union ഫൺക്ഷൻ ബന്ധപ്പെടുത്തേണ്ട വസ്തുക്കളുടെ രണ്ടിന്റെയും പരമമായ മൂലം കണ്ട് പിടിയ്ക്കുന്നു. രണ്ടിന്റെയും ആഴം മനസ്സിലാക്കുന്നു. ആഴം കുറവുള്ള മൂലത്തിന്റെ റൂട്ടായി ആഴം കൂടിയ മൂലത്തെ പ്രതിഷ്ടിച്ച്, ട്രീ സ്റ്റ്രക്ച്ചറിനെ പുന:ക്രമീകരിയ്ക്കുന്നു. അതായത് p, q എന്നിവ ബന്ധിപ്പിയ്ക്കണമെന്നിരിയ്ക്കട്ടെ, p യുടെ റൂട്ട് വാല്യു r ഉം, qവിന്റെ s ഉം ആണെന്നിരിക്കട്ടെ. ഇവയിൽ r ന്റെ ആഴം കുറവാണെന്നിരിയ്ക്കട്ടെ, 
ഇനി r ന്റെ റൂട്ട് വാല്യു ആയി s നിശ്ചയിക്കുന്നു(അറേയിലെ r ഇന്ദെക്സിലെ വാല്യു ആയി, s നെ നിശ്ചയിക്കുന്നുവെന്നർഥം). മറിച്ചാണെങ്കിൽ s ന്റെ റൂട്ട് വാല്യു ആയി rനെ നിശ്ചയിക്കുന്നു

രണ്ടിന്റെയും ആഴം തുല്യമാണെങ്കിൽ, ഏതെങ്കിലുമൊരു ട്രീയുടെ മൂലത്തിന്റെ റൂട്ടായി, മറ്റേ ട്രീയുടെ മൂലത്തെ പ്രതിഷ്ടിക്കുകയും, രണ്ടാമത്തെ ട്രീയുടെ ആഴം ഒന്ന് വർദ്ധിപ്പിക്കുകയും ചെയ്യുന്നു.

ക്വിക്ക് യൂണീയൻ അൽഗരിതത്തിലുണ്ടാക്കിയ ഈ ചെറിയ മാറ്റം കൊണ്ടുണ്ടാകുന്ന നേട്ടം അത്ഭുതകരമാണു. കുറേകൂടെ ഫ്ലാറ്റ് ആയ/നിരപ്പായ ഒരു ട്രീ സ്റ്റ്രക്ച്ചറാണീ അൽഗരിതം വഴി ഉണ്ടാകുന്നത്. അതിനാൽ മൂലം കണ്ട് പിടിയ്ക്കാനും, പുതിയ വസ്തുക്കൾ കൂട്ടിചേർക്കാനും, വളരെ കുറച്ച് യാത്ര(iteration) മാത്രം മതിയാകും. ഈ അൽഗരിതത്തിന്റെ സങ്കീർണ്ണത 
N+ lgN ആണു.

വെയിറ്റഡ് ക്വിക്ക് യൂണിയൻ അൽഗരിതത്തിൽ ഒരു വസ്തുവിന്റെ പരമമായ റൂട്ട് കണ്ട് പിടിയ്കുന്ന പ്രക്രിയയിൽ, വഴിക്ക് കാണുന്ന എല്ലാ വസ്തുവിന്റെയും തൊട്ട് മേളിലുള്ള മൂലത്തെ ഈ പരമമായ മൂലമാക്കി പ്രതിഷ്ടിച്ചാൽ പാത്ത് കംബ്രസിഡ് ക്വിക്ക് യൂണീയൻ അൽഗരിതമായി. ഇപ്രകാരം ഓരോ വസ്തുവുന്റെയും മൂലമായി, പരമമായ റൂട്ടിനെ ക്രമീകരിച്ചാൽ നമുക്ക് വളരെ ഫ്ലാറ്റ് ആയ ഒരു ട്രീ സ്റ്റ്രക്ച്ചറാണൂ ലഭിയ്ക്കുന്നത്. അതോടെ അൽഗരിതത്തിന്റെ സങ്കീർണ്ണത അവിശ്വസിനീയമായി കുറയുന്നു. ഹോപ്പ്മാൻ -ഉൾമാൻ, ടർജൻ അനാലിസിസ് പ്രകാരം, ഒരു ശൂന്യമായ അറേയിൽ നിന്നും തുടങ്ങി, M യൂണീയൻ/ഫൈൻഡ് ഓപ്പറേഷൻ ഒരു N വസ്തുക്കളിൽ നടത്താൻ N + Mlg*N തവണ അറേയിലൂടെ യാത്ര(iterate) ചെയ്യേണ്ടി വരുമത്രേ . lg* N എന്നു പറഞ്ഞാൽ N നെ എത്രത്തോളം ലൊഗരിതമിക്കായിട്ട്(ബേയ്സ് 2) iterate ചെയ്താൽ, 1 ലഭിയ്ക്കും എന്നത്രെ.

അതായത് ഈ അൽഗരിതം ഏകദേശം ലീനിയറായ സങ്കീർണത നൽകുന്നു. 

class CompressedPathWithWeightedQuickUnion

ഒരു വസ്തുവിന്റെ പരമമായ റൂട്ട് കണ്ട് പിടിയ്ക്കാനുള്ള ശ്രമത്തിനിടയിൽ, ആ വസ്തുവിന്റെ റൂട്ടായി തന്റെ തൊട്ടടുത്ത(ഇപ്പോഴത്തെ) റൂട്ടിന്റെ റൂട്ടിനെ പ്രതിഷ്ടിയ്ക്കുന്നു.( Id[p] = Id[Id[p]] എന്ന സ്റ്റെപ്പ് ശ്രദ്ധിയ്ക്കുക)
ഈയൊരറ്റ വിദ്യ വഴിയാണൂ ഈ അൽഗരിതം അവിശ്വസിനീയമായ നേട്ടം കൈവരിക്കുന്നത്!

Ref: Algorithms: session given by Robert Sedgewick and Kevin Wayne


</doc>
<doc id="232204" url="https://ml.wikipedia.org/wiki?curid=232204" title="മെഴ്സെൻ അഭാജ്യസംഖ്യ">
മെഴ്സെൻ അഭാജ്യസംഖ്യ

formula_1 എന്ന രീതിയിൽ എഴുതാൻ സാധിക്കുന്ന അഭാജ്യസംഖ്യകളാണ് മെഴ്സെൻ അഭാജ്യസംഖ്യകൾ. formula_2 എന്ന രീതിയിൽ എഴുതാനാവുന്ന സംഖ്യകളെ പൊതുവെ മെഴ്സെൻ സംഖ്യകൾ എന്ന് വിളിക്കുന്നു. ഇവയെക്കുറിച്ച് പഠിച്ച ഫ്രഞ്ച് സന്യാസിയായിരുന്ന മാരിൻ മെഴ്സെന്റെ ബഹുമാനാർത്ഥമാണ് നാമകരണം. M ഒരു അഭാജ്യസംഖ്യയാകണമെങ്കിൽ n ഒരു അഭാജ്യസംഖ്യയായിരിക്കണമെന്ന് നിർബന്ധമാണ്, എന്നാൽ n അഭാജ്യമാകുന്ന അവസരത്തിലെല്ലാം M അഭാജ്യമാവുന്നില്ല.

3, 7, 31, 127 എന്നിവയാണ് ഏറ്റവും ചെറിയ മെഴ്സെൻ അഭാജ്യസംഖ്യകൾ. ഏറ്റവും ചെറിയ അഭാജ്യസംഖ്യകളായ 2, 3, 5, 7 എന്നിവയെ രണ്ടിന്റെ ഘാതമാക്കി ഒന്ന് കുറച്ചാൽ ഈ സംഖ്യകൾ ലഭിക്കുന്നു. എന്നാൽ അടുത്ത അഭാജ്യസംഖ്യയായ 11 ന്റെമേൽ ഇപ്രകാരം ചെയ്താൽ ലഭിക്കുന്ന സംഖ്യയായ 2047 അഭാജ്യമല്ല (2-1 = 2047 = 23 × 89). 48 മെഴ്സെൻ അഭാജ്യസംഖ്യകൾ ഇതുവരെ കണ്ടുപിടിക്കപ്പെട്ടിട്ടുണ്ട്. അറിയപ്പെടുന്നതിൽ വച്ച് ഏറ്റവും വലിയ അഭാജ്യസംഖ്യ (2 − 1) ഒരു മെഴ്സെൻ അഭാജ്യസംഖ്യയാണ്. 1997-നു ശേഷം കണ്ടുപിടിച്ചിട്ടുള്ള മെഴ്സെൻ അഭാജ്യങ്ങളെയെല്ലാം ഡിസ്ട്രിബ്യൂട്ടഡ് കമ്പ്യൂട്ടിങ് പ്രൊജക്റ്റ് ആയ ഗ്രേറ്റ് ഇന്റർനെറ്റ് മെഴ്സെൻ പ്രൈം സർച്ച് ആണ് കണ്ടെത്തിയത്.

മെഴ്സെൻ അഭാജ്യസംഖ്യകളുടെ എണ്ണം അനന്തമാണോ എന്നത് ഇതുവരെ നിർദ്ധാരണം ചെയ്യപ്പെടാത്ത ഒരു ഗണിതപ്രശ്നമാണ്

സംഖ്യകൾ അഭാജ്യമാണോ എന്ന് പരിശോധിക്കുന്ന സാമാന്യവും സുനിശ്ചിതവുമായ അൽഗൊരിതങ്ങൾ (ഉദാ : എ.കെ.എസ്. അഭാജ്യതാപരിശോധന) വളരെയധികം സമയമെടുക്കുന്നവയാണ്. എന്നാൽ മെഴ്സെൻ സംഖ്യകൾ അഭാജ്യമാണോ എന്ന് കണ്ടെത്താൻ ഇതിലും വളരെ വേഗത്തിൽ നടത്താവുന്ന ലൂകാസ്-ലെഹ്‌മർ അഭാജ്യതാപരിശോധന ഉപയോഗിക്കാം. അതിനാൽ വലിയ അഭാജ്യസംഖ്യകൾ കണ്ടെത്താൻ ശ്രമിക്കുന്നവർ അധികവും മെഴ്സെൻ സംഖ്യകൾ അഭാജ്യമാണോ എന്ന് തിരയാനാണ് ശ്രമിക്കാറ്

മെഴ്സെൻ അഭാജ്യസംഖ്യകൾ പെർഫെക്റ്റ് നമ്പറുകളുമായി അഭേദ്യമായി ബന്ധപ്പെട്ടു കിടക്കുന്നു. 2-1 അഭാജ്യമാണെങ്കിൽ 2(2-1) ഒരു പെർഫെക്റ്റ് നമ്പറായിരിക്കുമെന്ന് ബി.സി. നാലാം നൂറ്റാണ്ടിൽ യൂക്ലിഡ് തെളിയിച്ചതാണ്. "M"("M"+1)/2 എന്നതിന് തുല്യമാണ് ഈ സംഖ്യ. പെർഫെക്റ്റ് ആയ ഇരട്ടസംഖ്യകളെല്ലാം ഇത്തരത്തിലുള്ളതായിരിക്കണമെന്ന് പതിനെട്ടാം നൂറ്റാണ്ടിൽ ഓയ്ലറും തെളിയിച്ചു. പെർഫെക്റ്റ് ആയ ഒറ്റസംഖ്യകളുണ്ടോ എന്ന കാര്യം അറിയപ്പെട്ടിട്ടില്ല.



</doc>
<doc id="232207" url="https://ml.wikipedia.org/wiki?curid=232207" title="2001-ലെ ഇന്ത്യൻ പാർലമെന്റ് ആക്രമണം">
2001-ലെ ഇന്ത്യൻ പാർലമെന്റ് ആക്രമണം

2001 ഇന്ത്യൻ പാർലമെന്റ് ആക്രമണം ലഷ്കർ-ഇ-ത്വയ്യിബ, ജെയ്‌ഷ്-ഇ-മുഹമ്മദ് എന്നീ ഭീകരതീവ്രവാദ സംഘടനകൾ സംയുക്തമായി ഇന്ത്യൻ പാർലമെന്റ് മന്ദിരത്തിനു നേരെ നടത്തിയ ആക്രമണമാണ്. അഞ്ച് തീവ്രവാദികൾ, ആറ് ഡെൽഹി പോലീസ് സേനാംഗങ്ങൾ, രണ്ട് പാർലമെന്റ് സർവീസ് ഉദ്യോഗസ്തർ ഒരു ഗാർഡനർ അടക്കം ആകെ 14 പേരുടെ മരണത്തിനു കാരണമായ ഈ ആക്രമണം ജനാധിപത്യത്തിന്റെ ശ്രീകോവിൽ എന്നറിയപ്പെടുന്ന ഇന്ത്യൻ പാർലമെന്റിന്റെ ചരിത്രത്തിൽ ഒരു തീരാക്കളങ്കമായി. ഇന്ത്യയും പാകിസ്താനും തമ്മിലുള്ള ബന്ധത്തിൽ ഈ ആക്രമണം സാരമായ വിള്ളൽ വീഴ്ത്തി. ഒരുവേള ഇന്ത്യാ-പാക് യുദ്ധം വരെയുണ്ടാകാനുള്ള സാധ്യതയ്ക്ക് ഈ ആക്രമണം വഴിവെച്ചു.
2001 ഡിസംബർ 13ന് രാജ്യസഭയിലെയും ലോക്‌സഭയിലെയും നടപടിക്രമങ്ങൾ നിർത്തിവച്ച വേളയിൽ സായുധരായ അഞ്ചു തീവ്രവാദികൾ ആഭ്യന്തരമന്ത്രാലയത്തിന്റെ സ്റ്റിക്കർ പതിച്ച കാറിൽ പാർലമെന്റ് മന്ദിരത്തിലേയ്ക്ക് കയറി. ഏറ്റുമുട്ടലിൽ അഞ്ച് തീവ്രവാദികളും അഞ്ചു പോലീസുകാരും കൊല്ലപ്പെട്ടു. 18 പേർക്ക് പരിക്കേൽക്കുകയും ചെയ്തു.

ആക്രമണം നടക്കുമ്പോൾ അന്ന് ആഭ്യന്തരമന്ത്രിയായിരുന്നു എൽ .കെ.അദ്വാനിയടക്കമുള്ള മന്ത്രിമാർ പാർലമെന്റിൽ ഉണ്ടായിരുന്നു. അതിക്രമിച്ചു കയറിയ തീവ്രവാദികൾ വെടിയുതിർത്തെങ്കിലും ഉപരാഷ്ട്രപതിയുടെ സുരക്ഷാഭടന്മാരും പാർലമെന്റിലെ സുരക്ഷാ ഉദ്യോഗസ്ഥരും അവരെ ചെറുക്കുകയായിരുന്നു.

2001 ഡിസംബർ 13 ന് ആക്രമണത്തിന്റെ മുഖ്യസൂത്രധാരൻ അഫ്സൽ ഗുരുവിനെ ദൽഹി പൊലീസ് ജമ്മു-കശ്മീരിൽ നിന്നും അറസ്റ്റു ചെയ്തു. ഡൽഹി സർവകലാശാലയിലെ സാക്കീർ ഹുസൈൻ കോളേജിലെ അദ്ധ്യാപകനായ എസ്.എ.ആർ ഗീലാനിയെ അറസ്റ്റ് ചെയ്തു. അഫ്‌സാൻ ഗുരു, ഭർത്താവ് ഷൗക്കത്ത് ഹുസൈൻ ഗുരു എന്നിവരേയും അറസ്റ്റ് ചെയ്തു.

ഒരു വർഷവും മൂന്നു ദിവസവും വിചാരണ നടത്തിയ കോടതിയിൽ ജഡ്ജി എസ്.എൻ.ദിംഗ്ര നടത്തിയ വിധിപ്രസ്താവനയിൽ മുഹമ്മദ്, ഹൈദർ, ഹംസ, രാജ, റാണ എന്നീ കൊല്ലപ്പെട്ട അഞ്ച് തീവ്രവാദികളോടൊപ്പം ഘാസി ബാബ, താരിഖ് അഹമ്മദ്, മുഹമ്മദ് മസൂദ് അസർ എന്നിവർ ഇന്ത്യക്കെതിരെ യുദ്ധം പ്രഖ്യാപിക്കുകയും ആയുധങ്ങളും ആളുകളേയും ശേഖരിച്ച് പ്രസ്തുത ലക്ഷ്യപ്രാപ്തിയ്ക്കായി പ്രവർത്തിക്കുകയും ചെയ്തു..

കുറ്റം തെളിഞ്ഞതിനെത്തുടർന്ന് 2002 ഡിസംബർ 18-ന് ദൽഹി കോടതി അഫ്സൽ ഗുരുവിന്റെ വധശിക്ഷ വിധിച്ചു. പിന്നീട് 2003 ഒക്ടോബർ 29-ന് ദൽഹി ഹൈക്കോടതി ഈ വധശിക്ഷ ശരിവെച്ചു. ഇതിനെതിരെ അഫ്സൽ ഗുരു സുപ്രീംകോടതിയിൽ അപ്പീൽ നൽകി. 2005 ആഗസ്റ്റ് 4-ന് അഫ്സൽ ഗുരുവിന്റെ അപ്പീൽ തള്ളിയ സുപ്രീംകോടതി വധശിക്ഷ ശരിവെച്ചു. 2006 ഒക്ടോബർ 20-ന് തിഹാർ ജയിൽ വെച്ച് ശിക്ഷ നടപ്പിലാക്കാൻ ഉത്തരവിട്ടു. അന്ന് തന്നെ അഫ്സൽ ഗുരുവിന്റെ ഭാര്യ നൽകിയ ദയാഹരജി പരിഗണിച്ച് വധശിക്ഷാ തീരുമാനം റദ്ദ് ചെയ്തു. 2011 ഓഗസ്റ്റ്‌ 4-ന് ദയാഹരജി ആഭ്യന്തരമന്ത്രാലയം രാഷ്ട്രപതിയുടെ പരിഗണനയ്ക്കു വിട്ടു. തുടർന്ന് 2013 ജനുവരി 21-ന് ആഭ്യന്തരമന്ത്രാലയം വധശിക്ഷ നടപ്പിലാക്കണമെന്ന ശിപാർശ രാഷ്ട്രപതിക്കയച്ചു. 2013 ജനുവരി 26-ന് രാഷ്ട്രപതി പ്രണബ് മുഖർജി ആഭ്യന്തരമന്ത്രാലയത്തിന്റെ ശിപാർശ സ്വീകരിച്ചു കൊണ്ട് ഫെബ്രുവരി 3-ന് ദയാഹരജി തള്ളി. 2013 ഫെബ്രുവരി 4-ന് ആഭ്യന്തരമന്ത്രി സുശീൽ കുമാർ ഷിൻഡെ വധശിക്ഷ ഉത്തരവിൽ ഒപ്പുവെച്ചു. 2013 ഫെബ്രുവരി 9-ന് അഫ്സൽ ഗുരുവിനെ തിഹാർ ജയിലിൽ വെച്ച് തൂക്കിലേററി.

ഇന്ത്യൻ പാർലമെന്റാക്രമണത്തെത്തുടർന്ന് ഇന്ത്യ പാകിസ്താനിൽ നിന്നും തങ്ങളുടെ അംബാസഡറെ തിരിച്ചുവിളിച്ചു. അവധിയിലായിരുന്ന മുഴുവൻ സൈനികരേയും ഇന്ത്യൻസൈന്യം തിരികെവിളിച്ചു. ഇന്ത്യാ-പാകിസ്താൻ അതിർത്തിയിൽ വളരെ ഗൗരവമേറിയ പടനീക്കങ്ങൾ ഉണ്ടായി. ആണവയുദ്ധത്തെക്കുറിച്ചുപോലും സംസാരമുണ്ടായി.

പോലീസിന്റെ ചാർജ് ഷീറ്റിൽ പോലും അഫ്സൽ ഗുരുവിനെതിരെ ആരോപണമുണ്ടായിരുന്നില്ലെന്നും കോടതിക്ക് മുന്നിൽ സാഹചര്യത്തെളിവുകൾ മാത്രമാണ് നിരത്തിയിരിക്കുന്നതെന്നും സാമൂഹിക പ്രവർത്തകയായ അരുന്ധതി റോയ് ആരോപണമുന്നയിച്ചു. . അഫ്‌സൽ ഗുരുവിനെ തൂക്കിലേറ്റിയതിനെതിരെയും കുടുംബത്തിന് മൃതദേഹം വിട്ടുകൊടുക്കാത്തതിനെതിരെയും മനുഷ്യാവകാശ സംഘടനകളും ജമ്മുകശ്മീരിലെ ഭരണപക്ഷവും സി.പി.എം. അടക്കമുള്ള രാഷ്ട്രീയ പാർട്ടികളും രംഗത്തെത്തി . അഫ്സൽ ഗുരുവിനെ തൂക്കിലേറ്റുന്ന കാര്യം സർക്കാർ കുടുംബത്തെ മുൻകൂട്ടി അറിയിച്ചില്ലെന്ന്‌ ആരോപണം ഉണ്ടായി. അതിരഹസ്യമായി ഗുരുവിനെ തൂക്കിലേറ്റി രണ്ടുദിവസം കഴിഞ്ഞാണ് വിവരമറിയിച്ചുകൊണ്ടുള്ള കത്ത് കുടുംബാംഗങ്ങൾക്ക് ലഭിച്ചത് . 

‘പാർലമെൻറ് ആക്രമണവും മുംബൈ ഭീകരാക്രമണവും സർക്കാർതന്നെ ആസൂത്രണം ചെയ്തതാണെന്നും ഭീകരവിരുദ്ധ കരിനിയമങ്ങൾ നടപ്പിലാക്കാനുള്ള സർക്കാർ നാടകമായിരുന്നു ഈ ആക്രമണങ്ങളെന്നും എസ്.ഐ.ടി, സി.ബി.ഐ സംഘത്തിൽ അംഗമായിരുന്നു ശർമ ആരോപണമുന്നയിച്ചിരുന്നു 


</doc>
<doc id="232218" url="https://ml.wikipedia.org/wiki?curid=232218" title="ഹാരിയറ്റ് (ആമ)">
ഹാരിയറ്റ് (ആമ)

ഏകദേശം 175 വർഷത്തോളം ജീവിച്ചിരുന്ന ഒരു ഗാലപ്പഗോസ് ആമയാണ് ഹാരിയറ്റ്(1830-23 ജൂൺ 2006). ആയുസ്സിന്റെ റെക്കോർഡിൽ ഈ ആമയ്ക്ക് മൂന്നാം സ്ഥാനമാണുള്ളത്. 2006-ൽ മരിച്ച അദ്വൈത എന്ന ആമയാണ് ഏറ്റവും കൂടുതൽ കാലം ജീവിച്ചിരുന്നത്. 1835-ൽ ചാൾസ് ഡാർവിനും സംഘവും പരിണാമസിദ്ധാത്തെ പറ്റിപഠിക്കാൻ ഗാലപ്പഗോസ് ദ്വീപുകൾ സന്ദർശിച്ചപ്പോൽ അവിടെ നിന്നാണ് ഈ ആമയെ ഇംഗ്ലണ്ടിലേക്ക് കൊണ്ടുവന്നത്, എന്നാൽ പിന്നീടിതിനെ എച്ച്.എം.എസ്സ്. ബീഗിളിന്റെ ക്യാപറ്റൻ ആസ്ത്രേലിയയിൽ എത്തിച്ചു. എന്നിരുന്നാൽ തന്നെയും ചിലർ ഈ കഥ അപ്പാടെ വിശ്വസിക്കുന്നില്ല, കാരണം ഡാർവിൻ ഹാരിയറ്റിന്റെ ജന്മനാടയ ദ്വീപ് സന്ദർശിച്ചിട്ടില്ല എന്നുള്ളതുകൊണ്ട്.



</doc>
<doc id="232220" url="https://ml.wikipedia.org/wiki?curid=232220" title="ബേയ്ഷാൻലോങ്">
ബേയ്ഷാൻലോങ്

ഓർനിതോമിമോസൌർ വിഭാഗത്തിൽ പെട്ട ഒരു ദിനോസർ ആണ് ബേയ്ഷാൻലോങ്. ഈ വിഭാഗത്തിലെ ഏറ്റവും വലിപ്പം എറിയവ ആണ് ഇവ. തെറാപ്പോഡ ഇനം ആയ ഇവ ഇരുകാലികൾ ആയിരുന്നു. തുടക്ക ക്രിറ്റേഷ്യസ് കാലത്ത് ചൈനയിൽ ആയിരുന്നു ഇവ ജീവിച്ചിരുന്നത്. "ബേയ്ഷാൻ" എന്ന പേര് സൂചിപ്പിക്കുനതു ഇവയുടെ ഫോസ്സിൽ കണ്ടു കിട്ടിയ ബേയ്ഷാൻ മല നിരകളെയും, "ലോങ്" എന്നത് വ്യാളിക്ക് ചൈനീസ്സിൽ ഉള്ള പേരും ആണ്.

ഇവയുടെത് എന്ന് കരുതുന്ന 4 ഫോസ്സിലുകൾ ആണ് കണ്ടു കിട്ടിയിടുള്ളത് . ഹോലോ ടൈപ്പ് : 2006-ൽ തലയോട്ടി ഒഴികെ ഉള്ള ഭാഗികം ആയാ ഫോസ്സിൽ, FRDC-GS GJ (06) 01-18 , 2007-ൽ FRDC-GS JB(07)01-01 , 1999-ൽ IVPP V12756.


</doc>
<doc id="232225" url="https://ml.wikipedia.org/wiki?curid=232225" title="ബെല്ല്യുസോറസ്">
ബെല്ല്യുസോറസ്

ചെറിയ ഒരു സോറാപോഡ് വിഭാഗം ദിനോസർ ആണ് ബെല്ല്യുസോറസ്. വളരെ നീളം കുറഞ്ഞ കഴുത്തായിരുന്നു ഇവയ്ക്കു. മധ്യ ജുറാസ്സിക് കാലത്ത് ആണ് ഇവ ജീവിച്ചിരുന്നത്. ഏകദേശ നീളം 16 അടി ആണ്. പേരിന്റെ അർഥം സുന്ദരിയായ പല്ലി എന്നാണ്. പേര് പകുതി ലാറ്റിനും പകുതി ഗ്രീക്കും ആണ്.

ഫോസ്സിൽ കണ്ടു കിട്ടിയിടുള്ളത് ചൈനയിൽ നിന്നും ആണ്. 17 എണ്ണത്തിന്റെ ഒരുമിച്ചുള്ള ഫോസ്സിൽ ആണ് കണ്ടു കിട്ടിയിടുള്ളത് ഇത് സൂചിപിക്കുനത് ഇവ ഒരുമിച്ചു മരിച്ചവ ആയിരുന്നു എന്നാണ് , മല വെള്ളം പോലെ ഉള്ള സാഹചര്യം ആയിരിക്കാം ഈ കൂട്ട മരണകാരണം എന്ന് കരുതുന്നു.


</doc>
<doc id="232240" url="https://ml.wikipedia.org/wiki?curid=232240" title="കോംപാക്റ്റ് ഡിസ്ക് ഡ്രൈവ്">
കോംപാക്റ്റ് ഡിസ്ക് ഡ്രൈവ്

ഒരു പേർസണൽ കമ്പ്യൂട്ടർ ഹാർഡ്‌വെയർ ഭാഗമെന്ന നിലയിൽ, ഒപ്ടിക്കൽ കോമ്പാക്റ്റ് ഡിസ്കുകൾ വായിക്കാനും അവയിൽ എഴുതുവാനും ഉപയോഗിക്കുന്ന ഇലക്ട്രോണിക് ഉപകരണമാണ് സീഡി ഡ്രൈവ്. ഒരു ലേസർ റീഡ്/റൈറ്റ് ഹെഡ് , സർവോ മെക്കാനിസം, അനുബന്ധ ഇലക്ട്രോണിക് പരിപഥം എന്നിവയാണ് സീഡി ഡ്രൈവിൻറെ പ്രധാന ഭാഗങ്ങൾ.


</doc>
<doc id="232244" url="https://ml.wikipedia.org/wiki?curid=232244" title="നീല അമൽപ്പൊരി">
നീല അമൽപ്പൊരി

റൂബിയേസിയേ കുടുംബത്തിൽ പെട്ട ഒരിടത്തരം കുറ്റിച്ചെടിയാണ് നീല അമൽപ്പൊരി. ചെസേലിയ കെർവിഫ്ലോറ (Chassalia curviflora) എന്നാണ് സസ്യശാസ്ത്ര നാമം.ഇന്ത്യ,ചൈന,ഇന്തോനേഷ്യ,തുടങ്ങിയ തെക്ക്,തെക്ക്-കിഴക്കൻ ഏഷ്യൻ രാജ്യങ്ങളിൽ സാധാരണയായി കാണപ്പെടുന്നു. നീല അമൽപ്പൊരിക്ക് അമൽപ്പൊരി( സർപ്പഗന്ധി)യുമായി വളരെ സാദ്രുശ്യമുണ്ട്.അതു കൊണ്ട് തന്നെയാണ് 
'നീല' അമൽപ്പൊരി എന്നു പേരു വീണതും .വനങ്ങളിലും പൊന്തൻ കാടുകളിലും വന്മരങ്ങളുടെ കീഴെയാണിവ മിക്കവാറും കാണപ്പെടുന്നത്.

അഞ്ചടി വരെ പൊക്കം വയ്ക്കാറുണ്ട്.ഇളം തണ്ടിനു ഇളം പർപ്പിൾ നിറം.ഇലകൾക്ക് മുക്കാലടിയോളം നീളവും രണ്ടിഞ്ച് വീതിയുമുണ്ട്.ഇലഞെട്ട് ചെറുതാണ്.ഞരമ്പുകൾ ഇലയുടെ ഇരു വശത്തും വ്യക്തമായി കാണാം.
പൂക്കൾക്ക് പിങ്ക് നിറമാണ്.ഒറ്റയ്ക്കല്ലാതെ കുലകളായി കാണപ്പെടുന്നു.ഒരു കുലയിൽ അനേകം പൂക്കൾ ഉണ്ടാകും.വിദളങ്ങൾ അഞ്ച്, ദളങ്ങളൂം അഞ്ച്.അവ യോജിച്ച് കുഴലായി തീർന്നിരിക്കുന്നു.കുഴലിനു ഒരിഞ്ച് നീളം വരും.അതു വളഞ്ഞിരിക്കുന്നു.അതു കൊണ്ടാണ് കർവിഫ്ലോറ എന്ന സ്പീഷിസ് നാമം നൽകിയത്.

ഇലയിട്ട് ചൂടാക്കിയ എണ്ണ നേത്രരോഗങ്ങൾക്കും , ചെവിവേദനയ്ക്കും എതിരെ ഫലപ്രദമാണ്.


</doc>
<doc id="232248" url="https://ml.wikipedia.org/wiki?curid=232248" title="ഫാക്സ്">
ഫാക്സ്

കടലാസ്സിൽ അച്ചടിച്ചിട്ടുള്ള ചിത്രങ്ങളും അക്ഷരത്താളുകളും ടെലിഫോൺ നെറ്റ്‌വർക്ക് വഴി വിദൂര സ്ഥലത്തേക്ക് അയക്കാൻ ഉപയോഗിക്കുന്ന ഇലക്ട്രോണിക് ഉപകരണ സംവിധാനമാണ് ടെലി ഫാക്സിമിലി അഥവാ ചുരുക്കത്തിൽ ഫാക്സ് എന്നറിയപ്പെടുന്നത്. ലളിതമായി പറഞ്ഞാൽ ടെലിഫോൺ നെറ്റ്‌വർക്കിനാൽ പരസ്പരം ബന്ധിപ്പിക്കപ്പെട്ട രണ്ട് ഫാക്സ് ഉപകരണങ്ങൾ ഉപയോഗിച്ച് കടലാസ്സ് താളിലെ വിവരങ്ങൾ ദൂരത്തേക്ക് അയക്കാനും പുനർനിർമ്മിക്കാനും എളുപ്പം സാധിക്കുന്നു.


</doc>
<doc id="232252" url="https://ml.wikipedia.org/wiki?curid=232252" title="പോപ്പുലാരെസ്">
പോപ്പുലാരെസ്

പ്രാചീന റോമൻ റിപ്പബ്ലിക്കിലെ ഒരു ജനകീയ (democrat) രാഷ്ട്രീയ കക്ഷിയാണ് പോപ്പുലാരെസ് (Populares). അധികാരം ജനങ്ങളിൽ നിക്ഷിപ്തമാകണമെന്ന അഭിപ്രായമുള്ളവരുടെ കക്ഷിയായിരുന്നു ഇത്. 


</doc>
<doc id="232256" url="https://ml.wikipedia.org/wiki?curid=232256" title="ആനപ്പരുവ">
ആനപ്പരുവ

വേര് പിടിച്ച് മരങ്ങളിലും പാറകളിലും മറ്റും കയറിപ്പോകുന്ന ഒരു വള്ളിച്ചെടിയാണ് പരിവള്ളി, പരുവൽ, പരുവക്കൊടി എന്നെല്ലാം അറിയപ്പെടുന്ന ആനപ്പരുവ. . ലോകത്ത് പലയിടത്തും ആനപ്പരുവ കാണപ്പെടുന്നുണ്ട്. 2100 മീറ്റർ വരെ ഉയരമുള്ള ഇടങ്ങളിലാണ് കാണുന്നത്. ചൈനയിൽ ചിലയിടത്ത് ചായയ്ക്ക് പകരം ഇതുപയോഗിക്കാറുണ്ട്. ആന്തമാനിലും ആനപ്പരുവ കാണാറുണ്ട്. ഇന്ത്യ മുതൽ മലീഷ്യയും മഡഗാസ്കറും വരെ ഇത് കണ്ടുവരുന്നു.

കോണുകൾ ഉള്ള തണ്ടുകൾ. അറ്റം കൂർത്ത് ആരംഭത്തോടടുത്ത് വീതി കൂടിയ ഇലകൾ. 3-6 സെ.മീ നീളമുള്ള ഇലഞെട്ട് വീതിയേറിയതാണ്. 



</doc>
<doc id="232261" url="https://ml.wikipedia.org/wiki?curid=232261" title="സകാക">
സകാക

സൗദി അറേബ്യയുടെ വടക്ക്-കിഴക്ക് ഭാഗത്ത് സ്ഥിതി ചെയ്യുന്ന നഗരമാണ് സകാക (). അൽ ജൗഫ് പ്രവിശ്യയുടെ തലസ്ഥാനമായ സകാക രാജ്യ തലസ്ഥാനമായ റിയാദിൽ നിന്ന് 1200 കിലോമീറ്റർ അകലെയാണ് നില കൊള്ളുന്നത്‌. 2010 ലെ കണക്കെടുപ്പ് പ്രകാരം പ്രദേശത്തെ ജനസംഖ്യ 150,257 ആണ്.


</doc>
<doc id="232268" url="https://ml.wikipedia.org/wiki?curid=232268" title="പുന്നപ്പൂമരം">
പുന്നപ്പൂമരം

തെക്ക് കിഴക്കൻ ഏഷ്യൻ രാജ്യങ്ങളിൽ കാണുന്ന ഒരു മരമാണ് പുന്നപ്പൂമരം. . ജാൽ, ഞാൽ, തലൂരം, വരാങ്കി എന്നെല്ലാം പേരുകളുണ്ട്. ഗുരുതരമായ വംശനാശഭീഷണിയുള്ള ഒരു വൃക്ഷമാണ്. മരത്തിൽ നിന്നും ഒരു തരം പശ ലഭിക്കാറുണ്ട്. ഇലപൊഴിക്കുന്ന ഈ മരത്തിന് ഫെബ്രുവരിയിലാണ് പുതിയ ഇലകൾ ഉണ്ടാവുന്നത്. തെക്കേ ഇന്ത്യയിൽ പലയിടത്തും കാണാറുണ്ട്. ഔഷധഗുണങ്ങളുണ്ട്. 40 മീറ്ററോളം ഉയരം വയ്ക്കുന്ന മരത്തിന് ഒരു മീറ്ററോളം വ്യാസവും വയ്ക്കാറുണ്ട്. ടിഷ്യു കൾച്ചർ വഴി പുതിയ തൈകൾ ഉണ്ടാക്കുന്ന രീതി വികസിപ്പിച്ചെടുത്തിട്ടുണ്ട്.



</doc>
<doc id="232273" url="https://ml.wikipedia.org/wiki?curid=232273" title="ഒടിഞ്ഞ ചിറകുകൾ">
ഒടിഞ്ഞ ചിറകുകൾ

ഖലീൽ ജിബ്രാന്റെ ഒരു കാവ്യനോവലാണ് ഒടിഞ്ഞ ചിറകുകൾ. ഖലീൽ ജിബ്രാന്റെ ഏക നോവലായ ഇതിൽ അദ്ദേഹത്തിന്റെ ആത്മകഥാംശമുണ്ടെന്നു കരുതപ്പെടുന്നു. എം സജിത വിവർത്തനം ചെയ്ത ഈ നോവൽ പൂർണ പബ്ലിക്കേഷനാണ് പ്രസിദ്ധീകരിക്കുന്നത്.


</doc>
<doc id="232312" url="https://ml.wikipedia.org/wiki?curid=232312" title="കേരളത്തിലെ മറ്റു പിന്നാക്കവിഭാഗങ്ങൾ">
കേരളത്തിലെ മറ്റു പിന്നാക്കവിഭാഗങ്ങൾ




</doc>
<doc id="232313" url="https://ml.wikipedia.org/wiki?curid=232313" title="ഖഫ്ജി">
ഖഫ്ജി

സൗദി അറേബ്യയുടെ വടക്കു-കിഴക്കെ അതിർത്തിയിൽ കുവൈത്തിനോട് ചേർന്നുകിടക്കുന്ന നഗരമാണ് ഖഫ്ജി ( ""). ദമാം ആസ്ഥാനമായ കിഴക്കൻ പ്രവിശ്യയിലാണ് രാജ്യത്തെ പ്രധാന പെട്രോളിയം ഖനന മേഖലയായ ഖഫ്ജി നഗരം സ്ഥിതി ചെയ്യുന്നത്. ദമാമിൽ നിന്നും മുന്നൂറു കിലോമീറ്റർ വടക്ക് ഭാഗത്താണ് ഈ നഗരം. 
1970 വരെ സൗദിക്കും കുവൈറ്റിനുമിടയിലുള്ള നിഷ്പക്ഷ പ്രദേശമായിരുന്നു ഖഫ്ജി. 1970 കളോടെ ഇവിടെ പെട്രോളിയം നിക്ഷേപം കണ്ടെത്തിയതോടെ ഈ പ്രദേശം സൗദി അറേബ്യയുടെയും കുവൈറ്റിന്റെയും ശ്രദ്ധാകേന്ദ്രമായി മാറി. തുടർന്ന് ഇരുരാജ്യങ്ങളും തമ്മിലുള്ള അതിർത്തി പുന:ക്രമീകരണത്തിൽ ഖഫ്ജി ഔദ്യാഗികമായി സൗദി അറേബ്യയുടെ ഭാഗമായി. ഇവിടത്തെ എണ്ണപ്പാടങ്ങൾ ഇരുരാജ്യത്തെയും കമ്പനികൾക്ക് തുല്യാവകാശമുള്ള സംയുക്തസംരംഭത്തിന്റെ കീഴിലാണ്. 1991ലെ ഇറാഖ്-കുവൈറ്റ്‌ യുദ്ധകാലത്ത് ഇറാഖ് സൈന്യം കുവൈത്തിൽ നിന്ന് സൗദിയിലേക്ക് ഖഫ്ജി വഴി കടക്കാൻ ശ്രമിച്ചു. ഖഫ്ജിയിലെ യുദ്ധം എന്ന് പേരുകേട്ട ഇത് ഗൾഫ് യുദ്ധത്തിലെ വഴിത്തിരിവായിരുന്നു.

ഖഫ്ജി പട്ടണത്തിന്റെ വികസനം മുൻനിർത്തി ഖഫ്ജിയിൽ ഭൂമി വാങ്ങാനും വിൽക്കാനും ജി.സി.സി പൗരന്മാർക്ക് സൗദി സർക്കാർ അനുമതി നൽകിയിട്ടുണ്ട്.


</doc>
<doc id="232321" url="https://ml.wikipedia.org/wiki?curid=232321" title="സെൽഷ്യസ്">
സെൽഷ്യസ്

താപത്തിന്റെ ഏകകമാണ് സെൽഷ്യസ്. സ്വീഡിഷ് ജ്യോതിശാസ്ത്രജ്ഞൻ അന്റെഴ്സ് സെൽഷ്യസ്ന്റെ പേരിൽ നിന്നാണ് ഈ ഏകകത്തിന്റെ പേരുത്ഭവിച്ചത്‌. ഒരു ഡിഗ്രീ സെൽഷ്യസ്(°C) എന്നാൽ താപമാപിനിയിലെ അളവുകളിലുള്ള അന്തരവും താപനിലയുടെ മൂല്യവുമാണ്. 1948 വരെ ഈ ഏകകം "സെന്റിഗ്രേഡ്" എന്നാണ് അറിയപ്പെട്ടിരുന്നത്.

ശുദ്ധജലം 0(പൂജ്യം) ഡിഗ്രീ സെൽഷ്യസ് താപനിലയിൽ മഞ്ഞുകട്ടയായും 100 ഡിഗ്രീ സെൽഷ്യസ് താപനിലയിൽ നീരാവിയായും മാറുന്നു.


</doc>
<doc id="232326" url="https://ml.wikipedia.org/wiki?curid=232326" title="വാഴേങ്കട">
വാഴേങ്കട

മലപ്പുറം ജില്ലയിലെ തൂതപ്പുഴയുടെ തീരത്തുള്ള ഒരു ഗ്രാമമാണ് വാഴേങ്കട. ആലിപ്പറമ്പ് പഞ്ചായത്തിലുൾപ്പെട്ട പ്രദേശമാണിത്. തൂത-വെട്ടത്തൂർ റോഡ് ഈ ഗ്രാമത്തെ സമീപപ്രദേശങ്ങളുമായി ബന്ധിപ്പിക്കുന്നു.

വാഴേങ്കട കുഞ്ചു നായർ, വാഴേങ്കട വിജയൻ തുടങ്ങിയ പ്രശസ്തരായ കഥകളിനടന്മാരുടെ ജന്മദേശമാണ്‌ വാഴേങ്കട.



</doc>
<doc id="232333" url="https://ml.wikipedia.org/wiki?curid=232333" title="സഞ്ജീവനി">
സഞ്ജീവനി

പാറയിലും മറ്റും പറ്റിപ്പിടിച്ച് വളരുന്ന (Lithophyte) ഒരു ഔഷധസസ്യമാണ് സഞ്ജീവനി (Devanagari:संजीवनी; English: Sanjeevani). ജീവൻ പകർന്നുനൽകുന്നത് എന്നാണ് "സഞ്ജീവനി" എന്ന വാക്കിനർത്ഥം. ആരവല്ലി പർവ്വതനിരകളിൽ ഈ സസ്യത്തെ കണ്ടുവരുന്നു.

മറ്റു ലിതോഫൈറ്റുകളെപ്പോലെ (Lithophyte) ഈ സസ്യത്തിനും ജലത്തിന്റെ അഭാവത്തിൽ മാസങ്ങൾ ഉണങ്ങിയ അവസ്ഥയിൽ അതിജീവിക്കാനും ജലം ലഭിക്കുമ്പോൾ വീണ്ടും പഴയതുപോലെ പച്ചപ്പിലേക്ക് തിരികെ വരാനും കഴിയും. സൂര്യാഘാതം, അൾട്രാ വയലറ്റ് രശ്മികൾ കൊണ്ടും ഓക്സൈഡേഷൻ കൊണ്ടുമുള്ള കോശനാശം, എന്നിവ തടയാനും കോശവളർച്ചക്കും ഈ ചെടിയുടെ സത്ത്‌ ഗുണകരമാണെന്ന് കരുതുന്നു.

ഹൈന്ദവ പുരാണങ്ങളിലും രാമയണത്തിലും പരാമർശിക്കുന്ന സഞ്ജീവനി ഈ സസ്യം ആണെന്ന് വിശ്വസിക്കപ്പെടുന്നുണ്ടെങ്കിലും, ചിലപഠനങ്ങൾ അതിനോട് അനുകൂലിക്കുന്നില്ല.


</doc>
<doc id="232334" url="https://ml.wikipedia.org/wiki?curid=232334" title="പരൈദ് തബാൻ">
പരൈദ് തബാൻ

യു.എൻ. സമാധാനപുരസ്കാരം നേടിയ ദക്ഷിണ സുഡാനിലെ എമിറിറ്റസ് ബിഷപ്പാണ് പരൈദ് തബാൻ(ജനനം : 1936). റോമൻ കാത്തോലിക് വിഭാഗത്തിൽപ്പെടുന്ന ഇദ്ദേഹമാണ് ന്യൂ സുഡാൻ കൗൺസിൽ ഓഫ് ചർച്ചസ് സ്ഥാപിച്ചത്. കടുത്ത വംശീയസംഘർഷം നിലനിൽക്കുന്ന ദക്ഷിണ സുഡാനിൽ തബാന്റെ നേതൃത്ത്വത്തിൽ നിരവധി സമാധാനപ്രവർത്തനങ്ങൾ നടക്കുന്നുണ്ട്. ദക്ഷിണ സുഡാനിലെ കിറോൺ ഗ്രാമമാണ് തബാന്റെ പ്രവർത്തനകേന്ദ്രം. വ്യത്യസ്ത വംശത്തിൽപ്പെട്ടവരും വിവിധ മതവിശ്വാസികളുമായവരെ ചേർത്ത് 2005ൽ ആണ് ഈ ഗ്രാമം രൂപീകരിച്ചത്. രാജ്യത്തിനാകെ മാതൃകയായി പരസ്പര സഹവർത്തിത്വത്തോടെയാണ് ഇവർ ഈ ഗ്രാമത്തിൽ കഴിയുന്നത്. 



</doc>
<doc id="232343" url="https://ml.wikipedia.org/wiki?curid=232343" title="ചെറുസൂര്യകാന്തി">
ചെറുസൂര്യകാന്തി

സൂര്യകാന്തി ഉൾപ്പെടുന്ന അസ്റ്റെറെസിയെ കുടുംബത്തിൽപ്പെട്ട ഒരു ഏക വാർഷിക സസ്യമാണ് ചെറുസൂര്യകാന്തി. "വെഡേലിയ ചൈനൻസിസ്" എന്നാണ് സസ്യശാസ്ത്ര നാമം. ഇവ സൂര്യകാന്തികളെപ്പോലെ നിവർന്നുവളരാതെ നിലത്തു പടർന്ന് വളരുന്നു. അതിദ്രുതം വളരുന്ന ഇവ ചിലപ്പോൾ മറ്റു ചെടികളെ വളരാനനുവദിക്കാതെ, ഒരു പ്രദേശമാകെ പടർന്നു വളരുന്നു. കാണാൻ ഭംഗിയുള്ള മഞ്ഞനിറമുള്ള പൂക്കൾക്കു സാമാന്യം വലിപ്പമുണ്ട്.


</doc>
<doc id="232346" url="https://ml.wikipedia.org/wiki?curid=232346" title="ഉത്തരാധുനിക വാസ്തുവിദ്യ">
ഉത്തരാധുനിക വാസ്തുവിദ്യ

1950കളിൽ തുടക്കംകുറിച്ച്, 1970കളോടടുത്ത് ഒരു വാസ്തുവിദ്യാ പ്രസ്ഥാനമായിമാറിയ അന്താരാഷ്ട്ര വാസ്തുകലാശൈലിയാണ് ഉത്തരാധുനിക വാസ്തുവിദ്യ അഥവാ പോസ്റ്റ്മോഡേർൺ ആർക്കിടെക്ചർ (Postmodern architecture ) എന്ന് അറിയപ്പെടുന്നത്. സമകാലീന വാസ്തുവിദ്യയിലും ഈ പ്രസ്ഥാനം അതിന്റെ സ്വാധീനം ചെലുത്തുന്നുണ്ട്. 

ആധുനികവാസ്തുശൈലിയിൽനിന്നും ഉൽത്തിരിഞ്ഞുവന്നതാണ് ഉത്തരാധുനിക വാസ്തുവിദ്യ. എന്നിരുന്നാലും ആധുനികവാസ്തുവിദ്യയിൽ പല ആശയങ്ങളോടും ഉത്തരാധുനിക വാസ്തുവിദ്യ വൈരുദ്ധ്യം പ്രകടിപ്പിക്കുന്നു. അടിസ്ഥാനമായും പുതിയ ആശയങ്ങളുടേയും, പരമ്പരാഗത ശൈലികളുടേയും സമ്മേളനമാണ് ഉത്തരാധുനിക വാസ്തുവിദ്യയിൽ കാണാൻ കഴിയുന്നത്. അപ്രതീക്ഷിതമായ രീതികളിൽ പഴയകാല വാസ്തുവിദ്യയിലെ ഘടകങ്ങളും മറ്റും പ്രയോജനപ്പെടുത്തുന്നതാണ് ഉത്തരാധുനികവിദ്യയെ വേറിട്ടതാക്കുന്നത്. 

റോബർട് വെഞ്ചുറിയുടെ, "വാസ്തുവിദ്യയിലെ സങ്കീർണതകളും വൈരുദ്ധ്യങ്ങളും(Complexity and Contradiction in Architecture)", "ലാസ് വേഗാസിൽ നിന്നുള്ള പാഠങ്ങൾ"("Learning from Las Vegas") എന്ന രണ്ടുപുസ്തകങ്ങളിൽ ഉത്തരാധുനിക വാസ്തുവിദ്യയുടെ അടിസ്ഥാന ആശയങ്ങളേക്കുറിച്ച് പ്രധിപാദിക്കുന്നുണ്ട്.

1960-1970 വർഷങ്ങലിൽ അമേരിക്കയിലാണ് ഉത്തരാധുനിക വാസ്തുവിദ്യ രൂപംകൊള്ളുന്നത്. പിന്നീട് അത് യൂറോപ്പിലേക്കും ലോകത്തിന്റെ മറ്റ് ഭാഗങ്ങളിലേക്കും വ്യാപിച്ചു. ആധുനികതയുടെ പ്രതിപ്രവർത്തന രീതി എന്നനിലയ്ക്കാണ് ഉത്തരാധുനികത രൂപംകൊള്ളുന്നത്. ആധുനികതയുടെ പരിമിതികളേയും, ന്യൂനതകളേയും ഇത് ചൂണ്ടിക്കാട്ടുന്നു.



</doc>
<doc id="232351" url="https://ml.wikipedia.org/wiki?curid=232351" title="മൗലൂദ്">
മൗലൂദ്

കേരളീയ മുസ്ലിംകളുടെ അനുഷ്‌ഠാന കലകളിലൊന്നാണ് മൗലൂദ്‌.നബിയുടെ ജന്മദിന മാസത്തിൽ സംഘം ചേർന്ന്‌ താളാത്മകമായി ആലപിക്കുകയും അതിനു ശേഷം ഒരുമിച്ചിരുന്ന്‌ മധുര പലഹാരമോ ഭക്ഷണമോ കഴിക്കുകയും ചെയ്യുന്നു.കേരള സർക്കാരിന്റെ സാംസ്‌കാരിക വകുപ്പിനു കീഴിലുള്ള മഹാകവി മോയിൻകുട്ടി വൈദ്യർ സ്‌മാരക കമ്മിറ്റി നഷ്ടപ്പെട്ടുകൊണ്ടിരിക്കുന്ന ഈ അനുഷ്‌ഠാന കലയെ സംരക്ഷിക്കാനായി വിവിധ തരം മൗലൂദുകളുടെ റിക്കോർഡിംഗുകൾ ചെയ്തു വരുന്നു.

നബി മക്ക ജീവിതത്തിൽ നിന്ന് പലായനം ചെയ്ത് (ഹിജ്‌റ: 622) മദീനയിലെത്തിയപ്പോൾ അവിടുത്തെ പെൺകുട്ടികൾ തുകൽവാദ്യങ്ങൾ മുട്ടി സ്വാഗതം ചെയ്ത് ആനയിച്ചു. ആ വരവേല്പിനെ അനുസ്മരിച്ചും ബാലികമാരുടെ ഈണത്തെ അനുകരിച്ചുമാണ് അദ്ദേഹത്തിന്റെ ജന്മമാസത്തിൽ (റബീഉൽ അവ്വൽ) മൗലൂദ്' ആലാപനം നടക്കുന്നത്.



</doc>
<doc id="232363" url="https://ml.wikipedia.org/wiki?curid=232363" title="വയലാർ രാമവർമ്മയുടെ ചലച്ചിത്രഗാനങ്ങൾ">
വയലാർ രാമവർമ്മയുടെ ചലച്ചിത്രഗാനങ്ങൾ

വയലാർ രാമവർമ്മ രചിച്ച ചില സിനിമാഗാനങ്ങൾ . പൂർണ്ണമായ പട്ടിക ഈ കണ്ണിയിൽ ലഭ്യമാണു്. 


</doc>
<doc id="232365" url="https://ml.wikipedia.org/wiki?curid=232365" title="വാസ്തുശിൽപി">
വാസ്തുശിൽപി

കെട്ടിടങ്ങൾ മുതലായ നിർമിതികളുടെ രൂപകല്പന നിർവഹിക്കുന്നതിനും, അവയുടെ നിർമ്മാണമേൽനോട്ടം വഹിക്കുന്നതിനും പരിശീലനം സിദ്ധിച്ച വ്യക്തികളെയാണ് പൊതുവെ വാസ്തുശിൽപി അഥവാ ആർക്കിടെക്റ്റ് എന്ന് പറയുന്നത്. architectus എന്ന ലാറ്റിൻ പദത്തിൽനിന്നാണ് architect എന്ന വാക്ക് ഉദ്ഭവിക്കുന്നത്. 



</doc>
<doc id="232376" url="https://ml.wikipedia.org/wiki?curid=232376" title="പുഴു">
പുഴു

നനുത്ത കാലുകൾകൊണ്ടോ ശരീരത്തിന്റെ അടിഭാഗം ഉപയോഗിച്ചോ ഇഴഞ്ഞു സഞ്ചരിക്കുന്ന ജീവികളെ പുഴുക്കൾ എന്നു പറയുന്നു. ഞാഞ്ഞൂലുകൾ, ഷഡ്പദങ്ങളുടെ ലാർവ്വകൾ തുടങ്ങിയവ പുഴുക്കളുടെ കൂട്ടത്തിൽ പെടുന്നു. സ്പർശിക്കുന്ന ജീവികൾക്ക് ചൊറിച്ചിൽ ഉളവാക്കാൻ കഴിയുന്നവയാണ് ചില ഇനം പുഴുക്കൾ. ഇവയെ ചൊറിയൻ പുഴു എന്നു പറയാറുണ്ട്. മിക്കയിനം പുഴുക്കളും, ജീവിക്കുന്ന ചുറ്റുപാടുകളിൽ നിന്നും തിരിച്ചറിയാൻ കഴിയാത്ത വിധം ഉള്ള ശരീര പ്രകൃതി ഉള്ളവയാണ്.ശരീരം ആസകലം ഉള്ള രോമങ്ങൾ കൊണ്ടോ അനുയോജ്യമായ നിറങ്ങളീൽ ഉള്ള അടയാളങ്ങൾ കൊണ്ടോ ആണിതു സാധ്യമാക്കുന്നത്.


</doc>
<doc id="232378" url="https://ml.wikipedia.org/wiki?curid=232378" title="മായൻ ഭാഷകൾ">
മായൻ ഭാഷകൾ

പ്രധാനമായും മായൻ വംശജരാണ് ഈ ഭാഷകൾ സംസാരിക്കുന്നത്. മെസോഅമേരിക്കയിലും വടക്കേ മധ്യ അമേരിക്കയിലുമാണ് ഇതു സംസാരിക്കുന്നത്. 6 മില്യണോളം മായൻ ജനങ്ങൾ ഈ ഭാഷകൾ സംസാരിക്കുന്നുണ്ട്. ഗ്വാട്ടിമാല, മെക്സിക്കോ, ബെലീസി, ഹോണ്ടൂരാസ് എന്നിവിടങ്ങളിലാണ് ഈ ഭാഷകൾക്ക് പ്രധമ പരിഗണന ഉള്ളത്. ഈ ഭാഷയിൽ മറ്റ് ഉപവിഭാഗങ്ങളും നിലവിലുണ്ട്. 21 ഓളം വിഭാഗങ്ങൾ ഗ്വാട്ടിമാലയിലുണ്ട്. എട്ടിലധികം വിഭാഗങ്ങൾ മെക്സിക്കോയിലും കണ്ടെത്തിയിട്ടുണ്ട്. മായൻ ഭാഷകൾ അമേരിക്കയിൽ നല്ല രീതിയിൽ ഡോക്യുമെന്റ് ചെയ്യപ്പെടുകയും പഠിക്കുകയും ചെയ്യുന്നുണ്ട്. 5000 വർഷങ്ങൾക്കു മുൻപേ ഈ വർഗ്ഗത്തിലെ ഭാഷകൾ സംസാരിക്കപ്പെട്ടിരുന്നു.


</doc>
<doc id="232404" url="https://ml.wikipedia.org/wiki?curid=232404" title="കോലാൻ">
കോലാൻ

പുഴകളിലും കുളങ്ങളിലും കനാലുകളിലും മറ്റും സാധാരണയായി കണ്ടുവരുന്ന ഒരു ശുദ്ധജലമത്സ്യമാണ് കോലാൻ (freshwater garfish). ശാസ്ത്രനാമം : Xenentodon cancila. ജലാശയങ്ങളിൽ ഉപരിതലത്തിലായാണ് ഇവയെ കാണുക. ഒഴുക്കു കുറഞ്ഞ നദികളിലും തോടുകളുലുമെല്ലാം ഒറ്റയ്ക്കോ ചെറുകൂട്ടങ്ങളോ ആയി ഇവ നീങ്ങുന്നത് കാണാം. ഭക്ഷ്യയോഗ്യമായ മത്സ്യമായി വിലയിരുത്തുന്നു. ചെറുമീനുകളെ വേട്ടയാടിപ്പിടിച്ച് ഇവ ആഹാരമാക്കാറുണ്ട്. ഏറെ നേരം ഉപരിതലത്തിൽ റോന്തു ചുറ്റി നടന്നശേഷം കൂട്ടമായി പോകുന്ന മീനുകൾക്കിടയിലേക്ക് ഊളയിടുന്ന കോലാൻ പരുന്ത് കോഴിക്കുഞ്ഞിനെ പിടിക്കുന്നതുപോലെ ചെറുമീനുകളെ ചുണ്ടിൽ കൊരുത്ത് കൊണ്ടുപോകുന്നത് കാണാം. 

കോല, കോലി എന്നീ പേരിലും കോലാൻ അറിയപ്പെടുന്നു. പ്രശസ്തമായ ഒരു അലങ്കാര മത്സ്യം കൂടിയാണിത്. needlefish, silver needlefish, Asian freshwater needlefish, needlenose halfbeak, freshwater gar, എന്നീ പേരുകളിലും ഇംഗ്ലീഷിൽ ഈ മത്സ്യം അറിയപ്പെടുന്നു.

ശുദ്ധജല മത്സ്യമായ കോലാൻ പ്രധാനമായും ദക്ഷിനേഷ്യൻ രാജ്യങ്ങളായ ഇന്ത്യ, ശ്രീലങ്ക, മലേഷ്യ തുടങ്ങിയ രാജ്യങ്ങളിൽ കണ്ടുവരുന്നു.

മറ്റുള്ള സൂചിമത്സ്യങ്ങളെപ്പോലെത്തന്നെ ഈ ഇനത്തിനും നീളം കൂടിയ ശരീരവും ചുണ്ടിൽ താടിയെല്ല് പോലെയുള്ള ഭാഗത്ത് നിറയെ പല്ലുകളും ഉണ്ട്. പൃഷ്ഠവാജവും ഗുദവാജവും (മുതുകിലേയും പിന്നറ്റത്തേയും ചിറകുകൾ) ശരീരത്തിന്റെ മദ്ധ്യഭാഗത്തുനിന്നും കൂടുതൽ പിന്നോട്ട് വാലിനോട് കൂടുതൽ അടുത്താണ്. തിളങ്ങുന്ന പച്ചനിറമുള്ള ശരീരം മുതുകുവശത്തു് കൂടുതൽ ഇരുണ്ടും കീഴ്വശത്തു് വിളറിയും കാണപ്പെടുന്നു. ഇരുണ്ട പാർശ്വരേഖകൾ ഉണ്ടു്. ആൺ‌മത്സ്യത്തിന്റെ പൃഷ്ഠവാജത്തിനും ഗുദവാജത്തിനും പലപ്പോഴും പതിവുള്ള കറുത്ത വക്കുകൾ പെൺമത്സ്യങ്ങളിൽ നിന്നും അവയെ തിരിച്ചറിയാൻ സഹായിക്കുന്നു.


</doc>
<doc id="232419" url="https://ml.wikipedia.org/wiki?curid=232419" title="കാമ്പിശ്ശേരി കരുണാകരൻ">
കാമ്പിശ്ശേരി കരുണാകരൻ

പ്രമുഖ മലയാള പത്രാധിപരും സിനിമാ - നാടക നടനും രാഷ്ട്രീയ പ്രവർത്തകനുമായിരുന്നു കാമ്പിശ്ശേരി കരുണാകരൻ(31 മാർച്ച് 1922 – 27 ജൂലൈ 1977). ദീർഘകാലം ജനയുഗം വാരികയുടെയും പത്രത്തിന്റെയും സിനിരമയുടെയും മുഖ്യ പത്രാധിപരായിരുന്നു. മാനേജിംഗ് എഡിറ്ററായും പ്രവർത്തിച്ചു.
1922 മാർച്ച് 31-ന് കാമ്പിശ്ശേരി കൊച്ചിക്കോ ചന്നാരുടെ മകനായി ആലപ്പുഴ ജില്ലയിലെ വള്ളിക്കുന്നത്ത് ജനിച്ചു. മദ്രാസ് മെട്രിക്കുലേഷൻ പ്രൈവറ്റായി എഴുതി പാസ്സായി. തുടർന്ന് യുവകേരളം പത്രാധിപസമിതി അംഗമായി. 'തിരുവനന്തപുരം സിറ്റി എഡിറ്ററായും പ്രവർത്തിച്ചു. തിരുവനന്തപുരം സംസ്കൃത കോളേജിൽ പഠിക്കുമ്പോൾ സ്വാതന്ത്ര്യ സമരത്തിൽ പങ്കെടുത്തു ജയിൽ വാസം അനുഭവിച്ചു. 1948 വരെ കോണ്ഗ്രസ്സിന്റെ സജീവ പ്രവർത്തകൻ ആയിരുന്നു. സ്വാതന്ത്ര്യാനന്തരം കോൺഗ്രസ്സിന്റെ നയങ്ങളെ ചോദ്യം ചെയ്തു വള്ളി കുന്നത്ത് നിയമലംഘനം നടത്തി. പിന്നീട് കമ്യൂണിസ്റ്റ് പ്രസ്ഥാനത്തിൽ ചേർന്നു. 1953 മുതൽ 1977 വരെ ജനയുഗം പത്രാധിപരായിരുന്നു. പട്ടംതാണുപിള്ള, ആർ. ശങ്കർ, കെ.എ. ദാമോദരമേനോൻ തുടങ്ങിയവർക്കെതിരെ അഴിമതിയാരോപണങ്ങൾ കാമ്പിശ്ശേരി പുറത്തുകൊണ്ടു വന്നു. സെക്രട്ടറിയേറ്റിലെ രഹസ്യരേഖകൾ കൈവശപ്പെടുത്തി അതിന്റെ ഫോട്ടോസ്റ്റാറ്റുകൾ പ്രസിദ്ധപ്പെടുത്തിക്കൊണ്ടാണ് കാമ്പിശ്ശേരി പല 'സ്‌കൂപ്പു'കളും പുറത്തുകൊണ്ടുവന്നത്. 

ആക്ഷേപഹാസ്യത്തിൽ കാമ്പിശ്ശേരി തുടങ്ങിവച്ച പംക്തിയാണ് കൽക്കി. കേരളത്തിലെ ദിനപത്രങ്ങളിൽ ആദ്യം 'ബോക്‌സ് കാർട്ടൂൺ' പ്രസിദ്ധപ്പെടുത്തിയത് 'ജനയുഗ' ത്തിലൂടെ കാമ്പിശ്ശേരിയാണ് 'കിട്ടുമ്മാവൻ' എന്ന ബോക്സ് കാർട്ടൂണിന് ആരാധകരേറെയുണ്ടായിരുന്നു. ആദ്യത്തെ വനിതാ പംക്തി, ഡോക്ടറോടു ചോദിക്കാം, ബാലപംക്തി, നാടകപംക്തി, സിനിമാ പംക്തി, തുടങ്ങി ഇന്നു പത്ര മാധ്യമങ്ങളിൽ കാണുന്ന മിക്ക പംക്തികളുടെയും തുടക്കകാരൻ കാമ്പിശ്ശേരിയാണ്. ജനയുഗം ദിനപത്രം, ജനയുഗം വാരിക, ബാലയുഗം, സിനിരമ, നോവൽപ്പതിപ്പ് തുടങ്ങി നിരവധി പ്രസിദ്ധീകരണങ്ങളുടെ പത്രാധിപരായി പ്രവർത്തിച്ചു.

നിങ്ങളെന്നെ കമ്മ്യൂണിസ്റ്റാക്കി നാടകത്തിലെ പരമു പിള്ളയെ അവതരിപ്പിച്ചിരുന്നത് കാമ്പിശ്ശേരിയായിരുന്നു. ഏതാനും ചിത്രങ്ങളിലും അദ്ദേഹം അഭിനയിച്ചിട്ടുണ്ട്. അവസാനകാലത്ത് രോഗബാധിതനായിരുന്ന അദ്ദേഹം 55-ആമത്തെ വയസ്സിൽ 1977 ജൂലൈ 27-ന് വൈകീട്ട് നാലരയോടെ തിരുവനന്തപുരം മെഡിക്കൽ കോളേജ് ആശുപത്രിയിൽ വച്ച് അന്തരിച്ചു. മൃതദേഹം വള്ളിക്കുന്നത്തെ വീട്ടുവളപ്പിൽ മതാചാരങ്ങളില്ലാതെ സംസ്കരിച്ചു.



</doc>
<doc id="232433" url="https://ml.wikipedia.org/wiki?curid=232433" title="ഭാരത്‌ സ്കൗട്ട്സ് ആൻഡ്‌ ഗൈഡ്സ്">
ഭാരത്‌ സ്കൗട്ട്സ് ആൻഡ്‌ ഗൈഡ്സ്

ഇന്ത്യയിലെ സ്കൌട്ടിങ്ങിന്റെയും ഗൈഡിങ്ങിന്റെയും സംഘടനയാണ് ഭാരത്‌ സ്കൌട്ട്സ് ആൻഡ്‌ ഗൈഡ്സ് (ഇംഗ്ലീഷ്: The Bharat Scouts and Guides; ഹിന്ദി: भारत स्काउट्स एवं गाइड्स). സംഘടനയുടെ ആസ്ഥാനം ന്യൂ ഡൽഹിയിലാണ്.

റോബർട്ട് സ്റ്റീഫൻസൺ സ്മിത്ത് ബേഡൻ പവൽ(22 ഫെബ്രുവരി 1857 – 8 ജനുവരി 1941) ആണ് സ്കൗട്ട് പ്രസ്ഥാനത്തിന്റെ സ്ഥാപകൻ. ബ്രിട്ടീഷ്‌ പട്ടാളത്തിലെ ലെഫ്റ്റനന്റ് ജനറലായിരുന്നു ഇദ്ദേഹം. കുട്ടികളെ പരിശീലിപ്പിച്ചാൽ അവർ മുതിർന്നവരെ പോലെ കാര്യക്ഷമമായി പ്രവർത്തിക്കുമെന്ന് പട്ടാളത്തിൽ സേവനമനുഷ്ടിച്ചിരുന്ന കാലത്തെ ഒരനുഭവം വെച്ച് അദ്ദേഹത്തിനു തോന്നി. വിരമിച്ച ശേഷം കുട്ടികളുടെ പ്രവർത്തനശേഷിയും പ്രതികരണവും നേരിൽ കണ്ടറിയാനായി ജീവിതത്തിന്റെ വിവിധ തുറകളിലുള്ള 21 കുട്ടികളെ ഉൾപ്പെടുത്തി 1907ൽ അദ്ദേഹം ഇംഗ്ളീഷ് ചാനലിലുള്ള ബ്രൗൺസി ദ്വീപിൽ വെച്ച് ഒരു ക്യാമ്പ് നടത്തി. ഈ ക്യാമ്പിനെ ആദ്യത്തെ സ്കൗട്ട് ക്യാമ്പായി കണക്കാക്കാം.

ബേഡൻ പവൽന്റെ ഇളയ സഹോദരി ആഗ്നസ് ബേഡൻ പവലാണ് ഗേൾ ഗൈഡ് പ്രസ്ഥാനം സ്ഥാപിച്ചത്. തുടക്കത്തിൽ ഗേൾ ഗൈഡ് ഏറെ വിമർശനങ്ങൾ നേരിട്ടിരുന്നു.

1909ലാണ് ഇന്ത്യയിൽ സ്കൌട്ട് പ്രസ്ഥാനം തുടങ്ങിയത്. ക്യാപ്ടൻ ടി.എച്ച്. ബേക്കർ ബാംഗ്ലൂരിൽ രാജ്യത്തെ ആദ്യ സ്കൌട്ട് ട്രൂപ് ഉണ്ടാക്കി. പിന്നീട് പൂണെ, മദ്രാസ്‌, ബോംബെ, ജബൽപൂർ തുടങ്ങിയ സ്ഥലങ്ങളിലും സ്കൌട്ട് പ്രവർത്തനങ്ങൾ ആരംഭിച്ചു. ഇവയെല്ലാംതന്നെ ബ്രിട്ടീഷുകാരുടെ കുട്ടികൾക്കും ആംഗ്ലോ-ഇന്ത്യൻ കുട്ടികൾക്കും വേണ്ടി മാത്രമുള്ളതായിരുന്നു. 1911ൽ ജബൽപൂരിൽ ആദ്യത്തെ ഗൈഡ് കമ്പനി ഉണ്ടാക്കി.

ഇന്ത്യക്കാരായ കുട്ടികൾക്കുവേണ്ടി മദൻ മോഹൻ മാളവ്യ, ഹൃദയ് നാഥ് ഖുൻസ്രു, ശ്രീറാം ബാജ്പായി തുടങ്ങിയവർ അലഹബാദ് കേന്ദ്രമാക്കി സേവ സമതി സ്കൌട്ട് അസോസിയേഷൻ എന്ന പേരിൽ ഒരു സംഘടന തുടങ്ങി. മദ്രാസ്‌ കേന്ദ്രമാക്കി ഡോ. ആനി ബസന്റ് ഇന്ത്യൻ ബോയ്‌ സ്കോട്ട് അസോസിയേഷൻ എന്ന മറ്റൊരു സംഘടനയും ഉണ്ടാക്കി. ഇത് പോലെ രാജ്യത്തിന്റെ പലഭാഗങ്ങളിൽ ഇന്ത്യക്കാരായ കുട്ടികൾക്കുവേണ്ടി വിവിധ സ്കൌട്ട് സംഘടനകളുണ്ടാക്കി.

ഈ എല്ലാ സ്കൌട്ട് അസോസിയേഷനുകളെയും ഒരുമിപ്പിച്ചു ഒറ്റ സംഘടനയാക്കാൻ സ്വാതന്ത്രലബ്ദിക്ക് മുൻപ് പല ശ്രമങ്ങളും നടന്നെങ്കിലും പരാജയപ്പെട്ടു. ഇതിന്റെ പ്രധാന കാരണം പ്രതിജ്ഞയിൽ ബ്രിട്ടീഷ്‌ രാജാവിനോട് കൂറുകാണിക്കും എന്നുള്ള വാചകം മാറ്റുന്നതിന്റെ കുറിച്ചുള്ള അഭിപ്രായവ്യത്യാസമായിരുന്നു. ഇത് സ്വന്തം രാജ്യത്തോട് കൂറുള്ളവരായിരിക്കും എന്നാക്കണമെന്ന് ഇന്ത്യയിലെ ദേശീയനേതാക്കൾ ആവശ്യപ്പെട്ടു.

സ്വാതന്ത്രപ്രാപ്തിക്കു ശേഷം പ്രധാനമന്ത്രി ജവഹർലാൽ നെഹ്‌റു, വിദ്യാഭ്യാസ വകുപ്പുമന്ത്രി അബുൽ കലാം ആസാദ്, മംഗൽ ദാസ് പക്വാസ, ഹൃദയ് നാഥ് ഖുൻസ്രു, ശ്രീറാം ബാജ്പായി, ജസ്റ്റിസ് വിവിയൻ ബോസ് തുടങ്ങിയവർ ഇന്ത്യയിലെ സ്കൌട്ട് പ്രസ്ഥാനങ്ങളെ ഒരു സംഘടനയുടെ കീഴിൽ കൊണ്ടുവരാൻ പരിശ്രമിച്ചു. ഇതിന്റെ ഫലമായി 1950 നവംബർ 7നു എല്ലാ സംഘടനകളും ഭാരത്‌ സ്കൗട്ട്സ് ആൻഡ്‌ ഗൈഡ്സ് എന്ന പേരിൽ പുതിയ സംഘടനയുണ്ടാക്കി. 

ഗേൾ ഗൈഡ് അസോസിയേഷൻ 1951 ഓഗസ്റ്റ് 15നു പുതിയ സംഘടനയിൽ ഔദ്യോഗികമായി ചേർന്നു.
ബി.ഐ.നാഗർലേയാണ് ഇപ്പോഴത്തെ ദേശീയ കമ്മീഷണർ.

ഭാരത്‌ സ്കൗട്ട് &ഗൈഡ്സ് ചെറുപ്പകാർക്കുള്ള സന്നദ്ധ രാഷ്രീയെതര വിദ്യാഭ്യാസ പ്രസ്ഥാനമാണ് 1970ൽ സ്ഥാപകൻ ബി.പി യുടെ ഉദ്ദേശങ്ങൾ,തത്വങ്ങൾ,രീതികൾ,മുതലായുടെ അടിസ്ഥാനത്തിൽ ജാതി,മതം,വർഗം എന്നിവയുടെ വിവേചനമില്ലാതെ എല്ലാവർക്കുമായി തുറന്നിട്ടുള്ള പ്രസ്ഥാനം

യുവാക്കളുടെ മാനസികവും ശാരീരികവും ഭൌതികവുമായ കഴിവുകളെ പരിപോഷിപ്പിച്ചു സമൂഹത്തിനും രാജ്യത്തിനും വേണ്ടി മഹത്തായ കാര്യങ്ങൾ ചെയ്യാൻ പ്രാപ്തരാക്കുകയാണ് സംഘടനയുടെ ലക്‌ഷ്യം. വിവിധ തരത്തിലുള്ള ക്യാമ്പുകൾ സംഘടിപ്പിക്കുന്നതിലൂടെ വിവിധ പ്രാദേശിക സാംസ്കാരിക സ്വഭാവങ്ങളുടെ സമന്വയമുണ്ടാക്കാനും അംഗങ്ങളിൽ ഐക്യവും ദേശീയമായ വീക്ഷണവും ഉണ്ടാക്കാൻ സഹായിക്കുന്നു.

അംഗങ്ങളുടെ വയസ്സനുസരിച്ചു മൂന്നു വിഭാഗങ്ങളായി തിരിച്ചിരിക്കുന്നു.





സ്കൌട്ട്/ഗൈഡ് അംഗത്വ പുരസ്കാരം.

അംഗത്വം ലഭിച്ചതിനു ശേഷം സ്വന്തം ട്രൂപ്പിൽ തന്നെ വിവിധ പരീക്ഷകൾ നടത്തിയാണ് പ്രഥമ സോപാൻ പുരസ്കാരം നൽകുന്നത്.

പ്രഥമ സോപാൻ ലഭിച്ചതിനു ശേഷം ദ്വിതീയ സോപാൻ സിലബസനുസരിച്ചുള്ള വിവിധ സേവനപ്രവർത്തനങ്ങൾ നടത്തിയതും സ്കൗട്ടിങ്ങിലെ പ്രധാന കാര്യങ്ങളിലുള്ള അറിവും പരിശോധിച്ച് ലോക്കൽ അസോസിയേഷനാണ് ദ്വീതീയ സോപാൻ പുരസ്കാരം നൽകുന്നത്.

ദ്വിതീയ സോപാൻ ലഭിച്ചതിനു ശേഷം തൃതിയ സോപാൻ സിലബസനുസരിച്ചുള്ള പ്രവർത്തനങ്ങൾ നടത്തിയതിന്റെ അടിസ്ഥാനത്തിൽ ജില്ലാ അസോസിയേഷനാണ് തൃതിയ സോപാൻ പുരസ്കാരങ്ങൾ നൽകുന്നത്.

സംസ്ഥാനങ്ങളിലെ സ്കൌട്ട് പ്രസ്ഥാനത്തിനു നൽകുന്ന ഉയർന്ന പുരസ്കാരമാണ് രാജ്യപുരസ്കാർ. സംസ്ഥാന ഗവർണർമാരാണ് ഈ പുരസ്കാരം നൽകുന്നത്.

ഇന്ത്യയിലെ സ്കൌട്ട് പ്രസ്ഥാനത്തിലെ പരമോന്നത പുരസ്കാരമാണ് രാഷ്ടപതി പുരസ്‌കാരം. പ്രത്യേക ചടങ്ങിൽവെച്ച് രാഷ്ട്രപതി അവാർഡുകൾ വിതരണം ചെയ്യും. 1961ലാണ് രാഷ്ടപതി സ്കൗട്ട്/ഗൈഡ് പുരസ്കാരങ്ങൾ നൽകിത്തുടങ്ങിയത്. 1971ലാണ് രാഷ്ടപതി റോവർ/റയിഞ്ചർ പുരസ്കാരങ്ങൾ ഏർപ്പെടുത്തിയത്.


2008-2009ലെ കണക്കനുസരിച്ച് സംഘടനയിൽ ആകെ 4.4 ദശലക്ഷത്തിൽ കൂടുതൽ അംഗങ്ങളുണ്ട്‌ (2.8 ദശലക്ഷം സ്കൌട്ടുകളും 1.5 ദശലക്ഷം ഗൈഡുകളും)



</doc>
<doc id="232440" url="https://ml.wikipedia.org/wiki?curid=232440" title="സീഗൾ നെബുല">
സീഗൾ നെബുല

നക്ഷത്രരാശികളായ ഏകശൃംഗാശ്വത്തിനും ബൃഹച്ഛ്വാനത്തിനും നടുവിലായി കാണപ്പെടുന്ന ഒരു നീഹാരികയാണ് സീഗൾ നെബുല എന്നറിയപ്പെടുന്ന IC 2177. ഐസക് റോബർട്സ് എന്ന ജ്യോതിശാസ്ത്രജ്ഞനാണ് ഇതു കണ്ടെത്തിയത്.


</doc>
<doc id="232443" url="https://ml.wikipedia.org/wiki?curid=232443" title="ശാസ്ത്രീയ സമീപനം">
ശാസ്ത്രീയ സമീപനം

ശാസ്ത്രത്തിന്റെ ഉപാദാനങ്ങൾ ഉപയോഗിച്ച് പ്രാപഞ്ചികപ്രതിഭാസങ്ങളെ വിശദീകരിക്കുകയും പുതിയ ജ്ഞാനം ആർജ്ജിക്കുകയും പഴയ ഉപജ്ഞാനങ്ങളെ തിരുത്തി പുതിയ കണ്ടെത്തലുകളുമായി ഉദ്ഗ്രഥിക്കുകയും ചെയ്യുക എന്നതാണ് ശാസ്ത്രീയസമീപനം കൊണ്ട് അർത്ഥമാക്കുന്നത്.
നിലവിൽ വിശദീകരിയ്ക്കാൻ ആവാത്ത പ്രതിഭാസത്തിന്റെ ഉദ്ഭവം ഏതെങ്കിലും ഒരു അപ്രമേയ ശക്തിയുടെ മേൽ കെട്ടി വയ്ക്കുന്നതിനു പകരം, ആ പ്രതിഭാസത്തിനെ കൂടുതൽ മനസ്സിലാക്കാനും, അവയുടെ പ്രവർത്തനത്തിലടങ്ങിയ നിഗൂഢതയുടെ ചുരുൾ അഴിക്കാനും ഉപയോഗിക്കേണ്ട സമീപനത്തെ ശാസ്ത്രീയ സമീപനമെന്നു (scientific method) വിളിക്കുന്നു.
ശാസ്ത്രീയ സമീപനം അനവധി പ്രപഞ്ചപ്രതിഭാസങ്ങളെ വിശദീകരിയ്ക്കാനും, നിരവധി കണ്ടുപിടുത്തങ്ങൾ നടത്താനും മനുഷ്യനെ സഹായിച്ചിട്ടുണ്ട്. മനുഷ്യപുരോഗതിയുടെ വലിയപങ്കും ഉണ്ടായിരിക്കുന്നത് ശാസ്ത്രീയ സമീപനമെന്ന രീതി കൈവരിച്ചതു കൊണ്ടാണു.
ഒരു പ്രതിഭാസത്തെപ്പറ്റി അന്വേഷിക്കാനും പുതിയ അറിവുകൾ ആർജ്ജിക്കാനും മുന്നറിവുകളെ കൃത്യതയുള്ളതാക്കാനും പരസ്പരം കൂട്ടിച്ചേർക്കാനും വേണ്ട ഒരു കൂട്ടം ടെക്നിക്ക് ആണ് ശാസ്ത്രീയ രീതി. ശാസ്ത്രീയം എന്ന് ഒരു അന്വേഷണരീതിയെ വിളിക്കണമെങ്കിൽ അത് നമ്മുടെ പഞ്ചേന്ത്രിയങ്ങളിൽ നിന്നും ലഭിക്കുന്ന കൃത്യതയോടെ അളക്കുവാൻ കഴിയുന്ന തെളിവുകൾ ഉള്ളതായിരിക്കണം. അത് യുക്തിപരമായ കാര്യകാരണബന്ധമുള്ളതാകണം. ശാസ്ത്രീയരീതിയെ ഓക്സ്ഫെഡ് ഓൺലൈൻ നിഘണ്ടു ഇങ്ങനെ നിർവ്വചിക്കുന്നു: "ഒരു രീതിയോ രീതിശാസ്ത്രമോ പതിനേഴാം നൂറ്റാണ്ടുമുതലുള്ള പ്രകൃതിശാസ്തം രൂപപ്പെട്ടത് കൃത്യതയും ക്രമവുമുള്ള നിരിക്ഷണം, അളക്കൽ, പരീക്ഷണം, അതിൽനിന്നും ലഭിക്കുന്ന തെളിവുകളുടെ അടിസ്ഥാനത്തിലുള്ള രൂപപ്പെടുത്തൽ, രൂപപ്പെട്ട ആശയം പരീക്ഷിക്കുക, അതിനുകിട്ടിയ ഫലം വിശകലനംചെയ്ത് കിട്ടിയ തെളിവുകളുടെ അടിസ്ഥാനത്തിൽ നിലവിലെ സങ്കൽപ്പനത്തെ പരിഷ്കരിക്കുക. ശാസ്ത്രീയരീതിയുടെ എറ്റവും പ്രധാന ഭാഗം പരീക്ഷണമാണ്. 

ശാസ്ത്രീയരീതി ഒരു തുടർച്ചയുള്ള പ്രക്രിയയാണ്. ഈ പ്രക്രിയ പലപ്പോഴും തുടങ്ങുന്നത്, പ്രകൃതിനിരീക്ഷണത്തിലൂടെയാണ്. മനുഷ്യൻ പ്രകൃതിപരമായി സംശയാലുവാണ്. അതിനാൽ അവൻ/അവൾ അവർ കണ്ടതും കേട്ടതും പഞ്ചേന്ദ്രിയങ്ങളിലൂടെ അനുഭവിച്ചതുമായ കാര്യങ്ങളെപ്പറ്റി ചോദ്യങ്ങൾ ചോദിക്കുന്നു. അതുവഴി അവർ തങ്ങൾ കണ്ടതും അനുഭവിച്ചതുമായ കാര്യങ്ങൾ അങ്ങനെ ആ രിതിയിലാകാനുള്ള കാരണങ്ങളെപ്പറ്റി തങ്ങളുടേതായ ചില സങ്കൽപ്പനങ്ങളിലെത്തുന്നു. ഇങ്ങനെ എത്തിച്ചേർന്ന നല്ല സങ്കൽപ്പനങ്ങൾചില പ്രവചനങ്ങളിലെയ്ക്ക് അവരെ നയിക്കുന്നു. ഈ പ്രവചനങ്ങൾ അല്ലെങ്കിൽ അഭിപ്രായങ്ങൾ പലരീതിയിൽ പരിശോധനകൾക്കുവിധേയമാക്കാനാവും. പ്രകൃതിയെപ്പറ്റി കൂടുതൽ നിരീക്ഷണങ്ങൾ ഇതിന്റെ അടിസ്ഥാനത്തിൽ നടത്താനാകും. പൊതുവായി പറഞ്ഞാൽ, ഈ സങ്കൽപ്പനങ്ങളെ പരിശോധിക്കാനായി സൂക്ഷ്മതയോടെ നിയന്ത്രിക്കപ്പെട്ടതും ആവർത്തിക്കപ്പെടാവുന്നതുമായ പരീക്ഷണങ്ങൾ നടത്തി അടിസ്ഥാനമുള്ള ദത്തങ്ങൾ ലഭ്യമാക്കി പുതിയ സങ്കൽപ്പനത്തിലെത്തിച്ചേരുകയൊ പഴയ സങ്കൽപ്പനത്തെ ശക്തമാക്കുകയോ ചെയ്യുന്നു. പ്രവചനങ്ങളോട് എത്രമാത്രം ചേർന്നതാണ് പരീക്ഷണങ്ങളുടെയും പരിശോധനകളുടെയും ഫലം എന്നതിനെ ആശ്രയിച്ചിരിക്കും ഈ സങ്കൽപ്പനത്തെ പരിഷ്കരിക്കണോ, മാറ്റം വരുത്തണോ, വിപുലപ്പെടുത്തണോ അല്ലെങ്കിൽ സങ്കൽപ്പനത്തെത്തന്നെ ഉപേക്ഷിക്കണോ എന്നു തീർച്ചയാക്കേണ്ടത്. നന്നായി ഒരു സങ്കൽപ്പനം (hypothesis) പരീക്ഷണനിരീക്ഷണങ്ങളുമായും പ്രവചനത്തോടും യോജിക്കുന്നുവെങ്കിൽ അതിനെ ഒരു സിദ്ധാന്തം (theory) ആയി വികസിപ്പിക്കുന്നു.



</doc>
<doc id="232445" url="https://ml.wikipedia.org/wiki?curid=232445" title="മക്ക പ്രവിശ്യ">
മക്ക പ്രവിശ്യ

സൗദി അറേബ്യയുടെ പടിഞ്ഞാറ് ഭാഗത്തുള്ള പ്രധാന പ്രവിശ്യയാണ് മക്ക പ്രവിശ്യ ( ""). ജിദ്ദ, മക്ക, താഇഫ് നഗരങ്ങൾ ഉൾപെട്ട പടിഞ്ഞാറൻ സൗദി അറേബ്യയുടെ തീരപ്രദേശത്ത്‌ വ്യാപിച്ചു കിടക്കുന്നു മക്ക പ്രവിശ്യ. 2010 ലെ കണക്കെടുപ്പ് പ്രകാരം പ്രവിശ്യയിലെ ജനസംഖ്യ 6,915,006 ആണ്.

ആധുനിക സൗദി അറേബ്യയുടെ സ്ഥാപനം മുതൽ ഗവർണർമാർക്ക് കീഴിൽ ആണ് മക്ക പ്രവിശ്യയുടെ ഭരണം. സൗദി അറേബ്യയുടെ മുൻ ഭരണാധികാരി ഖാലിദ്‌ രാജാവിന്റെ മകൻ ഖാലിദ് അൽ ഫൈസൽ രാജകുമാരൻ ആണ് നിലവിൽ പ്രവിശ്യ ഗവർണർ.


</doc>
<doc id="232455" url="https://ml.wikipedia.org/wiki?curid=232455" title="അസ്ട്രോസീസ്മോളജി">
അസ്ട്രോസീസ്മോളജി



</doc>
<doc id="232457" url="https://ml.wikipedia.org/wiki?curid=232457" title="വറ്റൽ കുരിശുപള്ളി">
വറ്റൽ കുരിശുപള്ളി

മുക്കത്ത് നിന്നും 15 കി മി മാറി മൈക്കാവ് ഗ്രാമത്തിൽ സ്ഥിതി ചെയ്യുന്ന ഒരു ക്രൈസ്‌തവ ദേവാലയമാണ് വറ്റൽ കുരിശു പള്ളി. സുറിയാനി ഓർത്തഡോക്സ്‌ തീർത്ഥാടന കേന്ദ്രം ആണ് ഇത്.


</doc>
<doc id="232461" url="https://ml.wikipedia.org/wiki?curid=232461" title="ചെത്തുകാരൻ">
ചെത്തുകാരൻ

തെങ്ങ്, പന എന്നീ മരങ്ങളിൽ നിന്ന് ലഹരിപാനീയമായ കള്ള് ഉല്പാദിപ്പിച്ച് ശേഖരിക്കുന്ന തൊഴിലാളിയെ ചെത്തുകാരൻ എന്ന് പറയുന്നു. 

കള്ള് ഉല്പാദിപ്പിക്കുന്നതിനും ശേഖരിക്കുന്നതിനും പറയുന്ന പേരാണ് ചെത്ത്. തെങ്ങിന്റേയോ പനയുടേയോ കുലകൾ വരുന്ന സമയത്ത് അവയുടെ ഇളംതണ്ട് ചെത്തിനിർത്തുമ്പോൾ അതിൽനിന്ന് ഊറിവരുന്ന നീരാണ് ലഹരിപാനീയമായ കള്ള്. ഇളംകള്ളിന് ലഹരി വളരെ കുറവായിരിക്കും. ഈ കള്ള് താഴെ ഇറക്കി കൂടുതൽ പുളിപ്പിക്കുമ്പോഴാണ് കള്ളുഷാപ്പുകളിൽ വിൽക്കപ്പെടുന്ന കള്ള് കിട്ടുന്നത്. ചെത്തിനിർത്തിയ തണ്ടിന്റെ അറ്റത്ത് ഒരു മൺകുടം കേറ്റിവച്ചാണ് ചെത്തുകാരൻ കള്ള് ശേഖരിക്കുന്നത്. തണ്ടിനെ അറ്റത്ത് ഒരോ ദിവസവും പുതിയ മുറിവായ് ഉണ്ടാക്കിയാണ് അയാൾ നിത്യവും കള്ളിന്റെ ലഭ്യത ഉറപ്പാക്കുന്നത്. ലഹരിനീർ ഊറിവരുന്നത് ഉത്തേജിപ്പിക്കാൻ അയാൾ ചെത്തിനിർത്തിയിരിക്കുന്ന കുലത്തണ്ടിൽ ഒരു പ്രത്യേക തടിക്കഷണം കൊണ്ട് കുറേ കൊട്ടുകൾ കൊടുക്കാറുണ്ട്.

ഉത്തരകേരളത്തിൽ ചെത്തുതൊഴിലാളിയെ ‘ഏറ്റുകാരൻ’ എന്നും തെങ്ങിൽ കയറി കള്ള് എടുക്കുന്നതിനെ ‘ഏറുക’ എന്നും വിളിക്കുന്നു. വളരെയധികം ശാരീരികാദ്ധ്വാനം ആവശ്യമുള്ള തൊഴിലാണ് ചെത്ത്. ചെത്തുകാരൻ നിത്യേന നാല് തവണയെങ്കിലും ഓരോ ചെത്തുതെങ്ങിലോ പനയിലോ കയറേണ്ടി വരും. ഓരോ ദിവസവും ധാരാളം മരത്തിൽ കയറേണ്ടിവരുന്നതിനാൽ അതിനായി അയാൾ പല എളുപ്പവഴികളും കണ്ടെത്താറുണ്ട്. 


</doc>
<doc id="232475" url="https://ml.wikipedia.org/wiki?curid=232475" title="അന്തർവ്യാപനം">
അന്തർവ്യാപനം

തന്മാത്രകൾ ഗാഢത കൂടിയ ഭാഗത്ത് നിന്നും ഗാഢത കുറഞ്ഞ ഭാഗത്തേക്ക് വ്യാപിക്കുന്ന പ്രതിഭാസമാണ് അന്തർവ്യാപനം (diffusion).
ഉദാ:- മാങ്ങ ഉപ്പിലിടുമ്പോൾ അത് അന്തർവ്യാപനം മൂലം വീർക്കുകയും അതിലെ അണുക്കൾ നശിക്കുകയും ചെയ്യുന്നു.


</doc>
<doc id="232489" url="https://ml.wikipedia.org/wiki?curid=232489" title="കരണ">
കരണ

ഈരക്കത്തിര, ഈറക്കത്തിര, കടവാരി, കൊടവാരി, മലമ്പരുവ, മലംപെരുവ എന്നെല്ലാം അറിയപ്പെടുന്ന കരണ 15 മീറ്റർ വരെ ഉയരം വയ്ക്കുന്ന ഒരു വൃക്ഷമാണ്. . 1900 മീറ്റർ വരെ ഉയരമുള്ള കാടുകളുടെ വക്കിൽ കാണപ്പെടുന്നു. ചിറകുള്ള വിത്തുകൾ കാറ്റിന്റെ സഹായത്തോടെയാണ് വിതരണം ചെയ്യപ്പെടുന്നത്. ഇലകൾ കൊണ്ടുണ്ടാക്കിയ ഔഷധം പ്രസവശേഷം സ്ത്രീകൾക്ക് നൽകാറുണ്ട്. ഹോമിയോപ്പതിയിലും ഇത് ഔഷധമായി ഉപയോഗിക്കുന്നുണ്ട്.



</doc>
<doc id="232492" url="https://ml.wikipedia.org/wiki?curid=232492" title="കൊയല">
കൊയല

കോലാൻ മത്സ്യത്തോട് സാദൃശ്യമുള്ള ഒരു കടൽ മീനാണ് കൊയല (long-billed halfbeak). ശാസ്ത്രനാമം: Rhynchorhamphus georgii. ഉപ്പുവെള്ളമുള്ള കായൽ പ്രദേശങ്ങളിലും ഇതിനെ കാണുന്നു. 

English - (Half Beak, Half Beak Gar Fish). Gujarati - (Toli, કુંગા, તોલી, Kagada, કગડા, Kunga). Kannada - (ಕಂಡಿ, Kande). Malayalam - (Koyala, കൊയല, Poo-kole, പൂകോലെ, കൊന്വന്, കൊന്പന്, Komban, കൊയാല, പൂക്കോള്). Marathi - (Tol, तोळ, Sumb, सुमब). Tamil -(அழமுரல், கழுத முரல், Kozhuthamurrel, கள்ளாமுரல், கலமுரல், Azhamurrel, Kallamurrel, கொமுத்த துரல்). Telugu - (గోనియా, Gonia)

Rhynchorhamphus ജീനസിലെ തിരിച്ചറിയാവുന്ന നാലുസ്പീഷ്യസുകളിലൊന്നാണിത്. വളരെയധികം പരക്കെ വിതരണം ചെയ്യപ്പെട്ടിരിക്കുന്ന ഈ മത്സ്യത്തെ പേർഷ്യൻ ഗൾഫ് തൊട്ട് അറേബ്യൻ കടൽ വരെയും ബംഗാളിന്റെ പടിഞ്ഞാറെ മദ്ധ്യ പസഫിക്കിന്റെ വടക്ക് തൊട്ട് തായ്വാൻ വരെയും ഹോംഗോങിലും കിഴക്കേ ന്യൂ ഗുയ്നയിലും വടക്കേ ഓസ്ട്രേലിയയിലും കാണപ്പെടുന്നു.


</doc>
<doc id="232508" url="https://ml.wikipedia.org/wiki?curid=232508" title="പെസഹാക്കാലം">
പെസഹാക്കാലം

പാശ്ചാത്യ ക്രൈസ്തവ സഭയുടെ ആരാധനക്രമവർഷം അനുസരിച്ച് ഈസ്റ്റർ ഞായർ മുതൽ പെന്തക്കോസ്താ ഞായർ വരെയുള്ള അൻപത് ദിവസങ്ങളാണ് ഉയിർപ്പുകാലമായി ആചരിക്കുന്നത്. ഉയിർപ്പുകാലത്തിലെ ഓരോ ഞായറാഴ്ചയും ഉയിർപ്പുഞായർ ആയിട്ടാണ് കരുതുന്നത്. ഇതനുസരിച്ച് ഈസ്റ്റർ കഴിഞ്ഞുവരുന്ന ഞായറാഴ്ചകളെ ഉയിർപ്പുകാലം രണ്ടാം ഞായർ, ഉയിർപ്പുകാലംമൂന്നാം ഞായർ എന്നിങ്ങനെ വിളിക്കുന്നു. 1969 ലെ ആരാധനക്രമ പുനർനവീകരിക്കുന്നതിന് മുൻപ് ഉയിർപ്പിന് ശേഷമുള്ള രണ്ടാം ഞായർ, ഉയിർപ്പിന് ശേഷമുള്ളമൂന്നാം ഞായർ എന്നിങ്ങനെ ആയിരുന്നു വിളിച്ചിരുന്നത്.

ഉയിർപ്പുകാലത്തിലെ ആദ്യ എട്ടുദിവസങ്ങളെയാണ് ഈസ്റ്റർ ഒക്ടേവ് എന്ന് പറയുന്നത്. ഈ ദിവസങ്ങൾ എല്ലാം തന്നെ തിരുനാൾ ദിനങ്ങളാണ്.

ഈസ്റ്ററിന് ശേഷം വരുന്ന ആദ്യ ഞായറാഴ്ച ദൈവിക കാരുണ്യ ഞായറായി ക്രൈസ്തവസഭ ആചരിക്കുന്നു. .യേശു വി. ഫൗസ്റ്റീനയുമായി നടത്തി എന്ന് കരുതപ്പെടുന്ന സംഭാഷണങ്ങളുടെ അടിസ്ഥാനത്തിലാണ് ദൈവിക കാരുണ്യ ഞായർ ആചരിക്കുന്നത് ഫൗസ്റ്റീനയുടെ ഡയറിയിൽ രേഖപ്പെടുത്തിയിരിക്കുന്നത് അനുസരിച്ച് കുമ്പസാരിച്ച് ഈ ദിവസം കുർബാന സ്വീകരിക്കുന്നവർക്ക് പൂർണ്ണ ദണ്ഡവിമോചനം ലഭിക്കും.

ഉയിർപ്പുകാലം നാല്പതാം ദിവസമാണ് യേശുവിന്റെ സ്വർഗാരോഹണ തിരുനാൾ ആഘോഷിക്കുന്നത്. യേശു ഉയിർത്ത് നാല്പതാം ദിവസം ശിഷ്യന്മാർ കണ്ടു കൊണ്ട് നിൽക്കെ സ്വർഗാരോഹണം ചെയ്തു എന്ന ബൈബിൾ വിവരണമാണ് ഈ തിരുനാളിന് അടിസ്ഥാനം. സാധാരണ ഗതിയിൽ വ്യാഴാഴ്ചയാണ് ഈ തിരുനാൾ വരുന്നത്. എന്നാൽ ഈ ദിവസം പൊതുഅവധിയായി പ്രഖ്യാപിക്കാത്ത രാജ്യങ്ങളിൽ ഉയിർപ്പ് കഴിഞ്ഞ് നാല്പത് ദിവസം കഴിഞ്ഞു വരുന്ന ഞായറാഴ്ചയാണ് സ്വർഗാരോഹണ തിരുനാൾ ആഘോഷിക്കുന്നത്. 

ഉയിർപ്പുകാലം അവസാനിക്കുന്നത് പെന്തക്കോസ്താ തിരുനാളോട് കൂടിയാണ്. അപ്പസ്തോലന്മാരുടെ മേൽ പരിശുദ്ധാത്മാവ് എഴുന്നുള്ളിയ സംഭവമാണ് ഈ ദിവസം ക്രൈസ്തവസഭ സ്മരിക്കുന്നത്. അൻപതാമത്തെ ദിവസം എന്നർത്ഥം വരുന്ന പെന്തെക്കൊസ്തെ എന്ന ഗ്രീക്ക് പദത്തിൽ നിന്നാണ് ഈ വാക്ക് ഉത്ഭവിച്ചത്. ഉയിർപ്പുകാലം അൻപതാം ദിവസമാണ് പെന്തക്കോസ്താതിരുനാൾ ആഘോഷിക്കുന്നത്. പരിശുദ്ധാത്മാവിന്റെ ആഗമനത്താൽ പ്രചോദിതരായി അപ്പോസ്തോലന്മാർ ഈ ദിനം തന്നെ സുവിശേഷ പ്രഘോഷണം ആരംഭിച്ചതിനാൽ പെന്തക്കൊസ്താദിനം ക്രൈസ്തവ സഭയുടെ സ്ഥാപകദിനമായി കരുതപ്പെടുന്നു.


</doc>
<doc id="232547" url="https://ml.wikipedia.org/wiki?curid=232547" title="സിസ്-സത്ലുജ്">
സിസ്-സത്ലുജ്

വടക്കേയിന്ത്യയിൽ ഇന്നത്തെ പഞ്ചാബിലും ഹരിയാണയിലുമായിക്കിടക്കുന്ന ചരിത്രപരമായ ഒരു ഭൂപ്രദേശമാണ് സിസ്-സത്ലുജ്. വടക്ക് സത്ലുജ് നദി, കിഴക്ക് ഹിമാലയം, തെക്ക് യമുനാനദിയും ദില്ലിയും, പടിഞ്ഞാറ് സിർസ ജില്ലയുമാണ് ഇതിന്റെ അതിർത്തികൾ. 1803-1805 കാലഘട്ടത്തിലെ രണ്ടാം ആംഗ്ലോ-മറാഠ യുദ്ധത്തിൽ ബ്രിട്ടീഷുകാരോടു പരാജയപ്പെടും വരെ ഈ പ്രദേശങ്ങൾ മറാഠരിലെ സിന്ധ്യകളായിരുന്നു നിയന്ത്രിച്ചിരുന്നത്. മറാഠർക്ക് കപ്പം കൊടുത്ത് വിവിധ സിഖ് സർദാർമാരും രാജാക്കന്മാരും ഇവിടെ ഭരണം നടത്തി.


</doc>
<doc id="232548" url="https://ml.wikipedia.org/wiki?curid=232548" title="കപ്പ ടി.വി.">
കപ്പ ടി.വി.

മാതൃഭൂമി തുടങ്ങിയ സ്പെഷ്യാലിറ്റി മലയാളം ചാനൽ ആണ് കപ്പ ടി.വി.. 2013 ഫെബ്രുവരി 11-നാണ് ചാനൽ സംപ്രേഷണം ആരംഭിച്ചത്. മാതൃഭൂമി ന്യൂസ് ചാനലിനു ശേഷം അവർ തുടങ്ങിയ രണ്ടാമത്തെ ചാനലാണ് കപ്പ. ഇംഗ്ലീഷ്, മലയാളം എന്നീ ഭാഷകളിലെ പരിപാടികളായിരിക്കും കപ്പ ചാനലിൽ ഉണ്ടാകുക. വിനോദപരിപാടികൾക്കാണ് പ്രാമുഖ്യം. അഞ്ചു മിനിറ്റിൽ കൂടുതൽ ദൈർഘ്യമുള്ള പരിപാടികൾ ഉണ്ടാകില്ല എന്നാണ് ചാനലിന്റെ അവകാശവാദം


</doc>
<doc id="232554" url="https://ml.wikipedia.org/wiki?curid=232554" title="ലൈഗർ">
ലൈഗർ

ആൺ സിംഹവും പെൺ കടുവയും ഇണചേർന്നുണ്ടാകുന്ന മൃഗമാണ് ലൈഗർ (Liger). മൃഗശാലകളിലാണ് ഇത്തരം പ്രജനനങ്ങൾ സാധാരണ നടക്കാറ്. ലൈഗറുകളുടെ മാതാപിതാക്കൾ ഒരു ജനുസിൽ ആണെങ്കിലും വ്യത്യസ്ത സ്പീഷീസുകളിലായിരിക്കും എന്നു മാത്രം. 
ഇരു സ്പീഷീസുകളുടെയും ഗുണഗണങ്ങൾ പ്രദർശിപ്പിക്കുന്നവയാണ് ലൈഗറുകൾ. കടുവകളെപ്പോലെ നീന്തൽ ഇഷ്ടപ്പെടുന്ന ഇവ സിംഹങ്ങളെപ്പോലെ കൂടുതൽ സാമൂഹികജീവിതവും നയിക്കുന്നവരാണ്. മൃഗശാലകളിലോ അതുപോലുള്ള നിയന്ത്രിതസാഹചര്യങ്ങളിലോ മാത്രമാണ് സിംഹക്കടുവകൾ ജനിക്കുന്നതും ജീവിക്കുന്നതും. വനങ്ങളിൽ സിംഹവും ക‌ടുവയും തമ്മിലുള്ള സ്വാഭാവിക ഇടപഴകലിന് അവസരങ്ങൾ ലഭിക്കാത്തതാണ് ഇതിനു പ്രധാന കാരണം. 
ഏഷ്യയിലാണ് ആദ്യമായി ലൈഗറുകൾ ജനിച്ചതെന്നാണ് കരുതുന്നത്. 
മാർജ്ജാരവർഗ്ഗത്തിലെ ഏറ്റവും വലിയ ജീവികളാണ് ലൈഗറുകൾ. മാതാപിതാക്കളെക്കാളും വലിപ്പമുണ്ട് ഇവയ്ക്ക്. ഭാരവും കൂടുതലാണ്. 3.5 മീറ്റർ നീളവും 300 കിലോഗ്രാമിലധികം ഭാരവും ഇവയ്ക്കുണ്ടാകും. ജനിച്ച ശേഷം ലൈഗർക്കുട്ടികൾ ഓരോ ദിവസവും അര കിലോഗ്രാമോളം ഭാരം വയ്ക്കും. ഒരു വയസ്സാകുന്നതോടെ 165 കിലോഗ്രാമോളം ഭാരം ഇവയ്ക്കുണ്ടാകും. 3 വയസ്സോടെ 300 കിലോഗ്രാമിലധികം ഭാരം വയ്ക്കും. മിയാമിയെ മൃഗശാലയിൽ ഉണ്ടായ ഹെർക്കുലീസ് എന്നു പേരുള്ള ലൈഗറാണ് ജീവിച്ചിരിക്കുന്നവയിൽ ലോകത്തിലെ ഏറ്റവും ഭാരമേറിയ മാർജ്ജാരവംശ ജീവിയായി കണക്കാക്കുന്നത്. 410 കിലോഗ്രാമാണ് ഹെർക്കുലീസിന്റെ ഭാരം. വിസ്കോൻസിനിൽ ജീവിച്ചിരുന്ന നൂക്ക് എന്ന ലൈഗറിന് 550 കിലോഗ്രാം ഭാരമുണ്ടായിരുന്നു. 2007 ൽ ഈ ലൈഗർ മരിച്ചു. 80 കിലോമീറ്ററോളം വേഗത്തിൽ ഓടാൻ ലൈഗറുകൾക്ക് കഴിവുണ്ട്. 

വ്യത്യസ്ത സ്പീഷീസുകൾ കൂടിച്ചേർന്നുണ്ടാകുന്ന ജീവികൾക്ക് പ്രജനനശേഷി ഉണ്ടാകാറില്ല. സാധാരണഗതിയിൽ ലൈഗറുകൾക്കും പ്രജനനശേഷി കാണാറില്ല. എന്നാൽ ചില സാഹചര്യങ്ങളിൽ ഇവരും പ്രജനനശേഷി പ്രകടിപ്പിച്ചിട്ടുണ്ട്.


</doc>
<doc id="232563" url="https://ml.wikipedia.org/wiki?curid=232563" title="ലെപ്പൺ">
ലെപ്പൺ

ആൺപുലിയും പെൺസിംഹവും ഇണചേർന്നുണ്ടാകുന്ന ജീവിയാണ് ലെപ്പൺ (Leopon). മൃഗശാലകളിലാണ് കാണപ്പെടാറ്. സ്വാഭാവിക സാഹചര്യങ്ങളിൽ ലെപ്പൺ ഉണ്ടാകാറില്ല. 
1910-ൽ ഇന്ത്യയിലാണ് ലെപ്പണെക്കുറിച്ച് ആദ്യരേഖകൾ ഉള്ളത്. രണ്ടുകുട്ടികൾ ഉണ്ടായതിൽ ഒന്ന് രണ്ടരമാസത്തിനു ശേഷം മരിച്ചു. ജപ്പാൻ, ജർമ്മനി, ഇറ്റലി എന്നിവിടങ്ങളിലെ മൃഗശാലകളിൽ ലെപ്പണുകൾ ജനിച്ചതായി റിപ്പോർട്ടുകളുണ്ട്. 
ഇവയിലെ പെൺജീവിക്ക് ഒന്നര മീറ്റർ വരെ നീളമുണ്ടാകും. ആൺജീവിക്ക് രണ്ടുമീറ്ററിലധികം നീളവും ഉണ്ടാകും. 
തലയും ഉടലും സിംഹത്തെപ്പോലെയും കാലുകൾ പുലിയെപ്പോലെയുമാണ് കാണപ്പെടുന്നത്. വശങ്ങളിൽ ബ്രൗൺനിറമുള്ള പുള്ളികൾ കാണാം.


</doc>
<doc id="232577" url="https://ml.wikipedia.org/wiki?curid=232577" title="മദീന പ്രവിശ്യ">
മദീന പ്രവിശ്യ

സൗദി അറേബ്യയുടെ പടിഞ്ഞാറ് ഭാഗത്ത് മുസ്‌ലിംകളുടെ രണ്ടാമത്തെ വിശുദ്ധ നഗരമായ മദീന ആസ്ഥാനമാക്കി പ്രവർത്തിക്കുന്ന പ്രവിശ്യയാണ് മദീന പ്രവിശ്യ ( "Al-Madīnah al-Munawarah"). പ്രവിശ്യയിലെ ജനസംഖ്യ 2010 ലെ കണക്കെടുപ്പ് പ്രകാരം 1,777,933 ആണ്. 151,990 ചതുരശ്ര കിലോമീറ്റർ ആണ് മദീന പ്രവിശ്യയുടെ വിസ്തൃതി. ചരിത്ര പ്രാധാന്യമുള്ള മദീന നഗരം കൂടാതെ വ്യാവസായിക-തുറമുഖ നഗരമായ യാമ്പുവും മദീന പ്രവിശ്യയിലാണ്. യുനെസ്കോ ലോകപൈതൃകപട്ടികയിൽ സ്ഥാനം നേടി മദായിൻ സ്വാലിഹ് മദീന പ്രവിശ്യയിലാണ്.


</doc>
<doc id="232580" url="https://ml.wikipedia.org/wiki?curid=232580" title="പെർകൊലേഷൻ">
പെർകൊലേഷൻ

ഒരു വസ്തുവിന്റെ രണ്ടറ്റങ്ങൾ തമ്മിൽ ബന്ധമുണ്ടോയെന്ന് പരിശോധിക്കുന്ന ഗണം പ്രശ്നങ്ങളാണിവ. ഫിസിക്സിലും മറ്റും പലപ്പോഴും നേരിടേണ്ട ഒരു കൂട്ടം പ്രശ്നങ്ങളാണൂ പെർക്കൊലേഷൻ പ്രശ്നങ്ങൾ. ഒരു ദണ്ഡ് വൈദ്യുതിയുടെ ചാലകം ആണോ? ഒരു വസ്തു ദ്രാവകത്തിനെ ഒരറ്റത്തു നിന്നും മറ്റേ അറ്റത്തേയ്ക്ക് കടത്തി വിടുമോ തുടങ്ങിയവ ഉദാഹരണം. 

പെർകൊലെഷൻ വസ്തുവിനെ ഒരു N*N കള്ളികൾ(site) ഉൾക്കൊള്ളുന്ന ഒരു ഗ്രിഡ് വഴി മോഡൽ ചെയ്യുകയും, അതിനൊരു കംബ്യൂട്ടർ മാതൃക സൃഷ്ടിക്കുകയും ചെയ്യാവുന്നതാണു.
അത്തരമൊരു ഗ്രിഡിൽ, കറുത്ത കള്ളികൾ “അടഞ്ഞ കള്ളിയെന്നും”(blocked site), വെളുത്ത കള്ളി, തുറന്ന കള്ളിയെന്നും(open site) വിളിക്കുന്നു. മുകളിലത്തെ വരിയിലെ ഏതെങ്കിലും തുറന്ന കള്ളിയുമായി ബന്ധമുള്ള തുറന്ന കള്ളികളെ “മുഴുവൻ തുറന്ന കള്ളിയെന്നും” വിളിയ്ക്കുന്നു (full site). ഒരു വസ്തുവിന്റെ താഴത്തെ വരിയിലെ ഏതെങ്കിലുമൊരു കള്ളി ഫുൾ സൈറ്റായി മാട്ടുംബോൾ ആ വസ്തു പെർകൊലേറ്റ് ചെയ്യുന്നു.

ഉദാഹരണത്തിലെ ഇരുംബ് ദണ്ഡിലെ അചാലകവസ്തു “തടയുന്ന കള്ളിയും”(blocked site), ചാലക വസ്തു “തുറന്ന കള്ളിയും”(open site) ആയി മോഡൽ ചെയ്യപ്പെടുന്നു. ദണ്ഡിന്റെ രണ്ടരവും തമ്മിൽ ബന്ധിപ്പിയ്ക്കുന്ന “ഓപ്പൺ സൈറ്റ്” ഉണ്ടാവുംബോൾ ദണ്ഡ് ചാലക വസ്തുവായി മാറുന്നു. അത്തരമൊരു അവസ്ഥയിൽ, ആ മോഡൽ പെർകൊലേറ്റ് ചെയ്യുന്നു.

ഒരു N*N ഗ്രിഡിലെ കള്ളികളികൾ തുറന്നതാവാനുള്ള സാദ്ധ്യത P യും, അടഞ്ഞതാവാനുള്ള സാദ്ധ്യത് (1-p) യും ആണെങ്കിൽ, ആ ഗ്രിഡ് പെർകൊലേറ്റ് ചെയ്യാനുള്ള സാദ്ധ്യതയെന്ത് മാത്രമുണ്ട് എന്നതാണു ശാസ്ത്രകാരന്മാരെ അലട്ടിയിരുന്ന പ്രശ്നം. മറ്റൊരു വിധത്തിൽ പറയുകയാണെങ്കിൽ ഒരു സിസ്റ്റം പെർകൊലേറ്റ് ചെയ്യാനാവശ്യമായ തുറന്ന കള്ളികളുടെ സാദ്ധ്യത P*(ക്രിട്ടിക്കൽ സാദ്ധ്യതയെന്നു ഇതിനെ വിളിയ്ക്കാം. ) എത്രയെന്നതാണൂ പ്രശ്നം. 
ഇതു മനസ്സിലാക്കാൻ ഒരു മാത്തമാറ്റിക്കൽ മോഡലും വികസിപ്പിക്കാനായിട്ടില്ല എന്നതാണവർ നേരിട്ടിരുന്ന കുഴപ്പം. 

കമ്പൂട്ടർ സിമുലേറ്ററുകൾ ഉപയോഗിച്ചാണൂ പ്രശ്നപരിഹാരമുണ്ടാക്കിയത്. അത്തരത്തിലുള്ള ഒരു സിമുലേഷനാണു മോണ്ടീ കാർലോ സിമുലേഷൻ. മോണ്ടി കാർലോ സിമുലേഷനിൽ, ഡയനാമിക് കണക്റ്റിവിറ്റി മോഡൽ ഉപയോഗിച്ച് വിവിദ്ധ N*N കള്ളികൾക്ക് ഒരുപാട് തവണ പ്രോഗ്രാം ഓടിച്ച് സിമുലേറ്റ് ചെയ്താണു, സിസ്റ്റം പെർകൊലേറ്റ് ചെയ്യുന്ന ക്രിട്ടിക്കൽ സാദ്ധ്യതാ അക്കം മനസ്സിലാക്കിയത്. മോണ്ടി കാർലോ സിമുലേഷൻ വഴി ക്രിട്ടിക്കൽ സാദ്ധ്യതാ അക്കമായി 0.5929934999999997 കണ്ടു പിടിച്ചു.

യൂണിയൻ- ഫൈഡ് അൽഗരിതത്തിന്റെ പ്രധാന ഉപയോഗമാണീ പ്രശ്നത്തിന്റെ പരിഹാരം.


namespace Percolation

ഒരു ദ്വിമാന അറേ ഉപയോഗിച്ച്, N*N ഗ്രിഡ് സൃഷ്ടിയ്ക്കുന്നു. ഗ്രിഡിനെ ഓരോ കള്ളിയ്ക്കും 0 മുതൽ N -1 വരെ നംബരിട്ട് ഒരു ഡൈനാമിക് കണക്റ്റിവിറ്റി മോഡൽ ഉണ്ടാക്കുന്നു. യൂണിയൻ ഫൈൻഡ് അലഗരിതത്തിലെ യൂണിയൻ ഫൺക്ഷൻ ഉപയോഗിച്ച് രണ്ട് കള്ളികൾ തമ്മിൽ റാൻഡം ആയി ബന്ധിപ്പിയ്ക്കുന്നു. ആ അൽഗരിതത്തിലെ ഫൈൻഡ് ഉപയോഗിച്ച് രണ്ട് കള്ളികൾ തമ്മിൽ ബന്ധമുണ്ടോയെന്നും, ഗ്രീഡ് പെർകൊലേറ്റ് ചെയ്യുന്നുണ്ടോയെന്നും പരിശോധിയ്ക്കുന്നു. ഗ്രിഡ് പെർകൊലേറ്റ് ചെയ്യുന്നത് വരെ, ആകസ്മികമായുള്ള ഏതെങ്കിലും ഒരു അടഞ്ഞ കള്ളി, തുറക്കുന്നു.പെർകൊലേറ്റ് ചെയ്യപ്പെടുംബോൾ ഉള്ള തുറന്ന കള്ളികളുടെ എണ്ണവും, കള്ളികളുടെ മുഴുവൻ എണ്ണവും തമിലുള്ള അംശം കണ്ട് പിടിയ്ക്കുന്നു. ഇവ വീണ്ടും വിവിദ്ധ N*N ഗ്രിഡുകൾക്ക് പല തവണ ആവർത്തിക്കുന്നു. ഈ പരീക്ഷണങ്ങളിൽ നിന്നും ക്രിട്ടിക്കൽ പെർകൊലേഷൻ സാധ്യതാ അക്കങ്ങളുടെ ശരാശരി മനസ്സിലാക്കുന്നു.

http://coursera.cs.princeton.edu/algs4/assignments/percolation.html


</doc>
<doc id="232581" url="https://ml.wikipedia.org/wiki?curid=232581" title="സെലസ്റ്റിൻ അഞ്ചാമൻ മാർപ്പാപ്പ">
സെലസ്റ്റിൻ അഞ്ചാമൻ മാർപ്പാപ്പ

1294-ൽ കേവലം അഞ്ചു മാസക്കാലത്തേക്ക് റോമൻ കത്തോലിക്കാ സഭയുടെ തലവനായിരുന്ന ബെനഡിക്ടൻ സന്യാസവൈദികനാണ് സെലസ്റ്റിൻ അഞ്ചാമൻ മാർപ്പാപ്പ. സെലസ്റ്റിനിയൻ സന്യാസസമൂഹത്തിന്റെ സ്ഥാപകനുമാണ് ഈ മാർപ്പാപ്പ. നിക്കോളാസ് നാലാമൻ മാർപ്പാപ്പയുടെ മരണത്തിനു ശേഷം റോമിലെ പ്രഭുകുടുംബങ്ങൾ തമ്മിലുള്ള തർക്കത്തിനിടയിൽ പുതിയ മാർപ്പാപ്പയുടെ തെരഞ്ഞെടുപ്പ് രണ്ടു വർഷത്തോളം വൈകിയതിനെ തുടർന്നാണ് "പിയെട്രോ അഞ്ചലേരിയോ" എന്നു മുൻനാമമുണ്ടായിരുന്ന സെലസ്റ്റീൻ അഞ്ചാമൻ, എൺപതുവയസ്സിനടുത്തുള്ളപ്പോൾ മാർപ്പാപ്പ സ്ഥാനത്തേക്കു തെരഞ്ഞെടുക്കപ്പെട്ടത്. 

സന്യാസിയുടെ പ്രശാന്തജീവിതം ഇഷ്ടപ്പെട്ടിരുന്ന സെലസ്റ്റിൻ, മാർപ്പാപ്പ പദവിയുടെ ഉത്തരവാദിത്തങ്ങളുമായി പൊരുത്തപ്പെടാനുള്ള ബുദ്ധിമുട്ടുമൂലം അഞ്ചുമാസത്തിനുള്ളിൽ (1294 ജൂലൈ 5 - ഡിസംബർ 13) സ്ഥാനമൊഴിഞ്ഞു. പിൻഗാമി ബോണിബസ് എട്ടാമൻ, തന്റെ തെരഞ്ഞെടുപ്പിനു വഴിയൊരുക്കാൻ സെലസ്റ്റിനെ സ്ഥാനത്യാഗത്തിനു പ്രേരിപ്പിച്ചതാണെന്നു കരുതുന്നവരുണ്ട്.

തന്റെ എണ്ണമറ്റ ശത്രുക്കൾ, ജീവിച്ചിരിക്കുന്ന മുൻഗാമിയെ 'എതിർ-പാപ്പാ' (Anti-Pope) ആയി അവരോധിച്ചെങ്കിലോ എന്നു ഭയന്ന ബോണിഫസ്, സെലസ്റ്റിനെ റോമിൽ തിരികെ കൊണ്ടു വന്നു തടവിലിട്ടു. തടവിൽ നിന്നു രക്ഷപെട്ട സെലസ്റ്റിൻ ഒളിവിൽ കഴിഞ്ഞെങ്കിലും ഡാൽമേഷ്യയിലേക്കു രക്ഷപെടാൻ ശ്രമിക്കുമ്പോൾ പിടിയിലായി. റോമിനടുത്തുള്ള കമ്പാന്യയിലെ കോട്ടയിൽ വീണ്ടും തടവുകാരനാക്കപ്പെട്ട അദ്ദേഹം ഒരു വർഷത്തിനകം മരിച്ചു. ബോണിഫസ് സെലസ്റ്റിനെ വധിച്ചുവെന്നു കിംവദന്തി പരന്നിരുന്നു. 

ബോണിഫസിന്റെ കാലശേഷം അദ്ദേഹത്തിന്റെ തീവ്രശത്രുവായിരുന്ന ഫ്രാൻസിലെ ഫിലിപ്പ് നാലാമൻ രാജാവ്, സെലസ്റ്റിനെ വിശുദ്ധപദവിയിലേക്കു നാമനിർദ്ദേശം ചെയ്തു. 1313-ൽ, മരിച്ച് രണ്ടു ദശാബ്ദക്കാലത്തിനകം, അദ്ദേഹം വിശുദ്ധനായി പ്രഖ്യാപിക്കപ്പെട്ടു. ഇറ്റാലിയൻ കവി ദാന്തെയുടെ വിഖ്യാതകൃതി ഡിവൈൻ കോമഡിയുടെ നരകഖണ്ഡത്തിലെ ഒരു ഭാഗം, സെലസ്റ്റിന്റെ സ്ഥാനത്യാഗത്തിന്റെ വിമർശനമായി കരുതപ്പെടുന്നു. സെലസ്റ്റിന്റെ സമകാലീനനായിരുന്ന ദാന്തെ, മാർപ്പാപ്പ പദവി ത്യജിക്കാനുള്ള അദ്ദേഹത്തിന്റെ തീരുമാനത്തെ "മഹാനിഷേധം" (the great refusal) ആയി ചിത്രീകരിക്കുന്നു. നരകത്തിന്റെ വിളുമ്പിലെ നിർഗ്ഗുണവൃത്തത്തിലാണ് ദാന്തെ സെലസ്റ്റിനു സ്ഥാനം നൽകിയത്.

പിന്നീട് ഒരു മാർപ്പാപ്പയും സെലസ്റ്റിൻ എന്ന പേര് സ്വീകരിച്ചില്ല. സ്വമേധയാ ഉള്ള പദത്യാഗത്തിന്റെ വഴിയിൽ നൂറ്റാണ്ടുകളോളം സെലൻസ്റ്റിനെ മറ്റൊരു മാർപ്പാപ്പായും പിന്തുടർന്നതുമില്ല. ഏഴു നൂറ്റാണ്ടുകൾക്കു ശേഷം 2013 ഫെബ്രുവരി മാസം സ്വന്തം സ്ഥാനത്യാഗം പ്രഖ്യാപിച്ച ബെനഡിക്ട് പതിനാറാമൻ മാർപ്പാപ്പ ആണ്, ഇക്കാര്യത്തിൽ അദ്ദേഹത്തിന്റെ ആദ്യത്തെ അനുകർത്താവ്.



</doc>
<doc id="232582" url="https://ml.wikipedia.org/wiki?curid=232582" title="റെഡ്‌ വൈൻ">
റെഡ്‌ വൈൻ

സലാം ബാപ്പു സംവിധാനം ചെയ്ത് 2013-മാർച്ച് 21-നു പുറത്തിറങ്ങിയ മലയാളചലച്ചിത്രമാണ് റെഡ്‌ വൈൻ.മാമൻ കെ രാജൻ തിരക്കഥയും സംഭാഷണവും എഴുതിയ ഈ സിനിമയിൽ മോഹൻലാൽ, ഫഹദ് ഫാസിൽ, ആസിഫ് അലി എന്നിവർ ആണ് ഈ കേന്ദ്രകഥാപാത്രങ്ങളെ അവതരിപ്പിച്ചിരിക്കുന്നത്. കോഴിക്കോട്, വയനാട് കൊച്ചി എന്നിവിടങ്ങളിൽ ഷൂട്ട്‌ ചെയ്ത ഈ ക്രൈം ത്രില്ലെർ ചിത്രം 2013 മാർച്ച്‌ 21നു റിലീസ്‌ ചെയ്തു.


</doc>
<doc id="232587" url="https://ml.wikipedia.org/wiki?curid=232587" title="കേക്ക്">
കേക്ക്

റൊട്ടി പോലുള്ള ഒരു മധുര ഭക്ഷണ പദാർത്ഥമാണ് കേക്ക്. വിവിധ നിറത്തിലും രുചിയിലും ആകൃതിയിലുമുള്ള കേക്കുകൾ ഇന്ന് വിപണിയിൽ ലഭ്യമാണ്. സാധാരണയായി മാവ്(മൈദാമാവ്), മുട്ട, പഞ്ചസാര, പാൽ, വെണ്ണ, സുഗന്ധദ്രവ്യങ്ങൾ എന്നിവയാണ് കേക്കിലെ ചേരുവകൾ. കേക്കിന്റെ തരത്തിനനുസൃതമായി ചേരുവകളിലും അവയുടെ അളവുകളിലും വ്യത്യാസമുണ്ടാകുന്നു. 

ചേരുവകളെല്ലാം ചേർത്ത് ഒരു ദ്രവ മിശ്രിതമുണ്ടാക്കി അത് ചുട്ടെടുത്താണ്(baking) കേക്ക് നിർമ്മിക്കുന്നത്. ശേഷം അതിനുപുറമേ അലങ്കാരങ്ങളും ചെയ്തുവരുന്നു. കേക്ക് വികസിച്ചുവരുന്നതിനായി കേക്ക് മിശ്രിതം തയ്യാറാക്കുമ്പോൾ യീസ്റ്റ്, അപ്പക്കാരം തുടങ്ങിയവയും ചേർക്കാറുണ്ട്. 

ആഘോഷവേളകൾ, ക്രിസ്തുമസ്, ജന്മദിനാഘോഷം തുടങ്ങിയ സമയങ്ങളിൽ കേക്ക് ഉപയോഗിക്കാറുണ്ട്.

കേക്കുകളെ സാമാന്യമായി വിവിധയിനങ്ങളായി തരംതിരിക്കാം. അവയുടെ ചേരുവകളുടേയും പാചകരീതിയുടേയും അടിസ്ഥാനത്തിലാണ് ഈ തരംതിരിവ്.


ഇവയെകൂടാതെ ഇനിയും കേക്കിനങ്ങൾ ഉണ്ടാകാം


</doc>
<doc id="232589" url="https://ml.wikipedia.org/wiki?curid=232589" title="അവിട്ടം തിരുനാൾ ആരോഗ്യശ്രീമാൻ">
അവിട്ടം തിരുനാൾ ആരോഗ്യശ്രീമാൻ

വിജി തമ്പി 1995-ൽ സംവിധാനം ചെയ്തു പുറത്തിറക്കിയ ഒരു മലയാളചലച്ചിത്രമാണ് അവിട്ടം തിരുനാൾ ആരോഗ്യ ശ്രീമാൻ. ജഗതി ശ്രീകുമാർ കേന്ദ്രകഥാപാത്രത്തെ അവതരിപ്പിച്ചിരിക്കുന്ന ഈ ചിത്രത്തിന്റെ രചന ശശിധരൻ ആറാട്ടുവഴിയാണ് നിർവ്വഹിച്ചിരിക്കുന്നത്.




</doc>
<doc id="232594" url="https://ml.wikipedia.org/wiki?curid=232594" title="അവിഞ്ഞോണിലെ പാപ്പാവാഴ്ച">
അവിഞ്ഞോണിലെ പാപ്പാവാഴ്ച

പതിനാലാം നൂറ്റാണ്ടിൽ 67 വർഷക്കാലം ഇറ്റലിയിലെ റോമിനു പകരം ഫ്രാൻസിലെ അവിഞ്ഞോൺ ആസ്ഥാനമാക്കി അധികാരത്തിലിരുന്ന മാർപ്പാപ്പാമാരുടെ ഭരണമാണ് അവിഞ്ഞോണിലെ പാപ്പാവാഴ്ച (Avignon Papacy) എന്നറിയപ്പെടുന്നത്. 1309 മുതൽ 1376 വരെയുള്ള കാലത്തെ 7 മാർപ്പാപ്പാമാരുടെ ഭരണകാലമാണിത്. റോം കേന്ദ്രമാക്കി ഭരിച്ചിരുന്ന മാർപ്പാപ്പാമാരും ഫ്രാൻസിലെ രാജാധികാരവും തമ്മിലുണ്ടായ താത്പര്യസംഘർഷമാണ് മാർപ്പാപ്പാമാരുടെ ആസ്ഥാനം ഈവിധം താൽക്കാലികമായെങ്കിലും ഫ്രാൻസിലേക്കു മാറാൻ അവസരമൊരുക്കിയത്. റോമിലെ ജനങ്ങൾ മാർപ്പാപ്പാമാരോട് സ്വീകരിച്ച പരുക്കൻ സമീപനവും അവിടത്തെ കാലാവസ്ഥയുടെ പരുഷതയും ഈ മാറ്റത്തിന്റെ മറ്റു കാരണങ്ങളായി പറയപ്പെടുന്നു.
1294 മുതൽ 1303 വരെ മാർപ്പാപ്പയായിരുന്ന ബോണിഫസ് എട്ടാമനും ഫ്രാൻസിലെ രാജാവ് ഫിലിപ്പ് നാലാമനും തമ്മിലുണ്ടായ സംഘർഷമാണ് ഈ മാറ്റത്തിലേക്കു നയിച്ചത്. ബോണിഫസിന്റെ പിൻഗാമി ബെനഡിക്ട് പതിനൊന്നാമൻ മാർപ്പാപ്പ, എട്ടു മാസത്തെ ഹ്രസ്വവാഴ്ചക്കു ശേഷം അന്തരിച്ചു. തുടർന്നു നടന്ന തെരഞ്ഞെടുപ്പിൽ ഏറെ അനിശ്ചിതാവസ്ഥക്കു ശേഷം ഫ്രെഞ്ചുകാരനായ ക്ലെമന്റ് അഞ്ചാമൻ 1305-ൽ മാർപ്പാപ്പയായി. തെരഞ്ഞെടുപ്പിനു ശേഷം റോമിലേക്കു വരാൻ ക്ലെമന്റ് വിസമ്മതിച്ചു. 1309-ൽ അദ്ദേഹം ഫ്രാൻസിലെ അവിഞ്ഞോണിൽ തന്റെ ആസ്ഥാനം ഉറപ്പിച്ചു. അടുത്ത 67 വർഷക്കാലം അവിടം മാർപ്പാപ്പാമാരുടെ വാഴ്ചാസ്ഥാനമായി. ബിസി ആറാം നൂറ്റാണ്ടിൽ ഇസ്രായേൽ ജനതക്കു തരണം ചെയ്യേണ്ടി വന്ന ബാബിലോണിലെ പ്രവാസാനുഭവത്തോടു താരതമ്യപ്പെടുത്തി, ഈ കാലഘട്ടത്തെ "മാർപ്പാപ്പാമാരുടെ ബാബിലോൺ പ്രവാസം" എന്നു വിളിക്കാറുണ്ട്. 
അവിഞ്ഞോൺ യുഗത്തിലെ മാർപ്പാപ്പാമാരിൽ ചിലരുടേയും അവരുടെ പരിജനങ്ങളുടേയും ലോകവ്യഗ്രതയും അഴിമതിയും അസാന്മാർഗ്ഗികതയും, സമകാലീനനിരീക്ഷകരുടെ നിശിതവിമർശനത്തിനു വിഷയമായി. ഇറ്റാലിയൻ കവി പെട്രാർക്ക് സഭാഭരണകേന്ദ്രത്തെ "അവിശ്വസ്തയായ ബാബിലോൺ, ഭൂമിയിലെ നരകം, തിന്മയുടെ കോളാമ്പി, ലോകത്തിന്റെ അഴുക്കുചാൽ" എന്നൊക്കെ വിശേഷിപ്പിച്ചു. അവിഞ്ഞോണിലെ ചെറുതും വലുതുമായ കൊട്ടാരങ്ങളിൽ, പരിഷ്കാരമുള്ള കൊട്ടാരദാസിമാർ മുതൽ മദ്യശാലകളിലെ 'കാന്താരിമാർ' (Tavern Tarts) വരെ, എല്ലായിനം വേശ്യകളും കയറി നിരങ്ങി. അവിടത്തെ അങ്കണങ്ങളിൽ തനിക്കു നരകഗന്ധം അനുഭവപ്പെടുന്നെന്ന് സിയെനായിലെ വിശുദ്ധ കത്രീന ഗ്രിഗോരിയോസ് പതിനൊന്നാമൻ മാർപ്പാപ്പയോടു പറഞ്ഞു.

അവിഞ്ഞോണിൽ വാണ മാർപ്പാപ്പാമാർ ഇവരാണ്:-

ഇവർ ഏഴു പേരും ഫ്രെഞ്ചുകാരായിരുന്നു. ഇവരിൽ ബെനഡിക്ട് പന്ത്രണ്ടാമൻ, ഇന്നസന്റ് ആറാമൻ, അർബൻ അഞ്ചാമൻ എന്നിവർ തികഞ്ഞ ജീവിതവിശുദ്ധി പാലിച്ചവരായിരുന്നു. തീർത്തും സദാചാരവിരുദ്ധമായി ജീവിച്ചത് ക്ലെമന്റ് ആറാമൻ മാത്രമായിരുന്നു. അദ്ദേഹത്തിന്റെ കാലത്ത് അവിഞ്ഞോൺ യൂറോപ്പിലെ ധാർമ്മികതയുടെ കേന്ദ്രമെന്ന പോലെ അഴിമതിയുടെ തലസ്ഥാനവുമായി. സാർവർത്രികസഭയുടെ തലവനെന്ന നിലയിൽ അദ്ദേഹം പിന്തുടർന്ന നയത്തിന്റെ നിർണ്ണായകഘടകങ്ങളിലൊന്ന് ഫ്രാൻസിന്റേയും സ്വന്തം ബന്ധുജനങ്ങളുടേയും താത്പര്യങ്ങളുടെ പരിഗണന ആയിരുന്നെന്ന് കത്തോലിക്കാ വിജ്ഞാനകോശം പറയുന്നു. എങ്കിലും അദ്ദേഹത്തെ മാറ്റിനിർത്തിയാൽ, ധനമോഹവും ദുരയും കാർക്കശ്യവും കൊണ്ട് തീർത്തും ലൗകികനായിരുന്ന ജോൺ ഇരുപത്തിരണ്ടാമൻ പോലും മറ്റുവിധത്തിൽ അസാന്മാർഗി അല്ലായിരുന്നു. 

പേപ്പൽ അധികാരകേന്ദ്രത്തിനു ചുറ്റുമുള്ളവരുടെ ആഡംബരജീവിതത്തിനും ഫ്രെഞ്ചുരാജാക്കന്മാരുടെ യുദ്ധങ്ങളുടെ നടത്തിപ്പിനുമായി അവിഞ്ഞോണിലെ 'തിരുസിംഹാസനം' ക്രൈസ്തവലോകത്തെമ്പാടും നിന്നു നടത്തിയ നികുതിപിരിവിന്റെ കാര്യക്ഷമത, യൂറോപ്പിലെ സിവിൽ ഭരണകൂടങ്ങളെ അസൂയപ്പെടുത്തുകയും അരിശം കൊള്ളിക്കുകയും ചെയ്തു. സഭാനികുതിയുടെ ഭാരം താങ്ങാൻ കഴിയാതിരുന്ന ഗ്രാമപ്പാതിരിമാർ, ഇടവകപ്പള്ളികൾ ഉപേക്ഷിച്ചു പോകുന്ന നിലയെത്തി.

അവിഞ്ഞോണിലെ മാർപ്പാപ്പാമാർ നിയമിച്ച 134 കർദ്ദിനാളന്മാരിൽ 113 പേരും ഫ്രെഞ്ചുകാരായിരുന്നു. ഈ കാലഘട്ടത്തിൽ മാർപ്പാപ്പാമാർ ഒന്നിനൊന്ന് ഫ്രെഞ്ചു രാജാധികാരത്തിന്റെ ചൊൽപ്പടിയിലായതോടെ ഇതരനാടുകളിൽ അവരുടെ സ്വാധീനം ക്ഷയിക്കാൻ തുടങ്ങി. സിയെനായിലെ കത്രീന സ്വീഡനിലെ ബ്രിജീത്താ മുതലായ വിശുദ്ധാത്മാക്കളും മറ്റും റോം കേന്ദ്രമാക്കിയുള്ള പപ്പാവാഴ്ചയുടെ പുനഃസ്ഥാപനത്തിനു ശ്രമിച്ചു. 1376-ൽ ഗ്രിഗോരിയോസ് പതിനൊന്നാമൻ മാർപ്പാപ്പാ അവിഞ്ഞോൺ വിട്ട് റോമിലെത്തിയതോടെ 'പ്രവാസം' അവസാനിച്ചു.

'പ്രവാസ'ത്തിന്റെ ഔപചാരികസമാപ്തിക്കു ശേഷവും പ്രശ്നങ്ങൾ അവസാനിച്ചില്ല. ഗ്രിഗോരിയോസിന്റെ പിൻഗാമി അർബൻ ആറാമനെ അംഗീകരിക്കാൻ ഒരു വിഭാഗം കർദ്ദിനാളന്മാർ വിസമ്മതിച്ചു. 1378-ൽ അവർ ഒരു എതിർമാർപ്പാപ്പയെ തെരഞ്ഞെടുത്ത് അവിഞ്ഞോണിൽ വാഴിച്ചതോടെ പ്രസിദ്ധമായ 'പാശ്ചാത്യശീശ്മ' (Western Schism) ആരംഭിച്ചു. ഭിന്നിപ്പുകാലത്തെ അവിഞ്ഞോൺ മാർപ്പാപ്പാമാരുടെ രണ്ടാം പരമ്പരയെ കത്തോലിക്കാ സഭ അവിഹിതവാഴ്ചയായി കണക്കാക്കുന്നു. 1417-ൽ കോൺസ്റ്റൻസിലെ സൂനഹദോസാണ് ഭിന്നിപ്പിന് അറുതിവരുത്തിയത്.


</doc>
<doc id="232595" url="https://ml.wikipedia.org/wiki?curid=232595" title="നെഫ്രോട്ടിക് സിൻഡ്രോം">
നെഫ്രോട്ടിക് സിൻഡ്രോം

വൃക്കകളെ ബാധിക്കുന്ന ഒരിനം അസുഖമാണ് നെഫ്രോടിക് സിൻഡ്രം.അസുഖം ബാധിക്കുന്നവരുടെ രക്തത്തിൽ നിന്നും ധാരാളം മാംസ്യം മൂത്രം വഴി നഷ്ടപ്പെടുന്നു. സാധാരണയായി 2 മുതൽ 6 വയസുവരെയുള്ള കുട്ടികളെയാണ് ഈ അസുഖം ബാധിക്കാറുള്ളത്. അപൂർവമായി മുതിർന്നവരെയും ഈ അസുഖം ബാധിക്കാറുണ്ട്.

മേൽപ്പറഞ്ഞ ലക്ഷണങ്ങൾക്ക് പുറമേ താഴെപ്പറയുന്ന ലക്ഷണങ്ങൾ കൂടി ഉണ്ടാവാം.
നെഫ്രോട്ടിക് സിൻഡ്രം വന്ന രോഗികളുടെ വൃക്കയിലെ 'പോഡോസൈറ്റ്സ്'ൽ വളരെ ചെറിയ സുഷിരങ്ങൾ ഉണ്ടാവുകയും അതു വഴി ആൽബുമിൻ നഷ്ടപ്പെടുകയും ചെയ്യുന്നു.എന്നാൽ ഈ സുഷിരങ്ങൾ വഴി രക്തകോശങ്ങൾ കടന്നു പോവുകയില്ല. മൂത്രത്തിലൂടെ ആൽബുമിൻ നഷ്ടപ്പെടുന്നതിനാൽ രക്തത്തിൽ ആൽബുമിൻറെ അളവ് കുറയുകയും അത് ശരീര കലകളിൽ നീർക്കെട്ടിനു കാരണമാവുകയും ചെയ്യുന്നു. രക്തത്തിൽ ആൽബുമിൻറെ അളവ് കുറയുമ്പോൾ കരൾ കൂടുതലായി ആൽബുമിൻ ഉത്പാദിപ്പിക്കാൻ ആരംഭിക്കുന്നു.ഇത് കൂടുതലായി ലിപോപ്രോട്ടീൻ ഉണ്ടാവുന്നതിനും അതുവഴി രക്തത്തിലെ കൊഴുപ്പിന്റെ അംശം വർദ്ധിക്കുന്നതിനും കാരണമാവുന്നു. ലിപോപ്രോട്ടീനെ വിഘടിപ്പിക്കുന്ന ലിപോപ്രോട്ടീൻ ലിപേസ് എന്ന രാസാഗ്നിയുടെ അളവ് കുറയുന്നതും രക്തത്തിലെ കൊഴുപ്പ് വർദ്ധിക്കുന്നതിന് കാരണമാവുന്നു.രക്തത്തിലെ ലിപോപ്രോട്ടീനിൻറെ അളവ് വർദ്ധിക്കുന്നത് മൂത്രത്തിൽ കൊഴുപ്പ് പ്രത്യക്ഷപ്പെടുവാൻ ഇടയാക്കുന്നു. നെഞ്ചിലും വയറ്റിലും വെള്ളം കെട്ടുന്നത് ശ്വാസം മുട്ടലിനു കാരണമാവുന്നു.രക്തത്തിലെ ട്രാൻസ്ഫെറിൻ എന്ന ഗ്ലൈക്കോപ്രോട്ടീനിന്റെ അളവ് കുറയുന്നത് വിളർച്ചയ്ക്ക് കാരണമാവുന്നു. ആന്റിത്രോമ്പിൻ -III യുടെ അളവ് കുറയുന്നത് മൂലം രക്തം കട്ട പിടിക്കുന്നതിനുള്ള സാധ്യത വർദ്ധിക്കുന്നു. 

കാരണങ്ങളെ പ്രാഥമികം ,ദ്വിതീയം എന്നു രണ്ടായി തിരിക്കാം.
വൃക്കയെ ബാധിക്കുന്ന അസുഖങ്ങളാണ് പ്രാഥമിക കാരണങ്ങൾ.

ശരീരത്തിന്റെ മറ്റു ഭാഗങ്ങളെ ബാധിക്കുന്ന അസുഖങ്ങളാണ് ദ്വിതീയ കാരണങ്ങൾ.

24 മണിക്കൂർ സമയത്തെ മൂത്രത്തിലെ മാംസ്യത്തിന്റെ അളവെടുക്കുകയാണ് രോഗനിർണ്ണയത്തിനുള്ള പ്രധാന മാർഗ്ഗം. നെഫ്രോടിക് സിൻഡ്രം ഉള്ളവരിൽ ഇത് 3.5 ഗ്രാമിൽ കൂടുതലായിരിക്കും. രക്തത്തിൽ ആൽബുമിൻറെ അളവ് 2.5g/dl ൽ കുറവായിരിക്കും. രക്തത്തിൽ കൊളസ്ട്രോളിൻറെ അളവ് കൂടുതലായിരിക്കും.രോഗ കാരണം കണ്ടെത്തുന്നതിന് വൃക്കയുടെ ബയോപ്സിയും (biopsy ) വയറിന്റെ അൾട്രാസൌണ്ട് സ്കാനും ചെയ്യാറുണ്ട്.
രോഗകാരണത്തിനുള്ള ചികിത്സകൾ 


</doc>
<doc id="232611" url="https://ml.wikipedia.org/wiki?curid=232611" title="ശൈലപുത്രി">
ശൈലപുത്രി

നവദുർഗ്ഗമാരിൽ ഒന്നാമത്തെ ദുർഗ്ഗയാണ് ശൈലപുത്രി. നവരാത്രിയിൽ ആദ്യദിനം ആരാധിക്കുന്നതും ദേവി ശൈലപുത്രിയേയാണ്. സതി, ഭവാനി, പാർവ്വതി , ഹേമവതി എന്നീ നാമങ്ങളും ശൈലപുത്രിക്കുണ്ട്. ഹൈന്ദവ വിശ്വാസമനുസരിച്ച് പ്രകൃതിയാകുന്ന മാതൃസ്വരൂപമാണ് ശൈലപുത്രി. നന്തിയാണ് ശൈലപുത്രി ദേവിയുടെ വാഹനം. ദേവിയുടെ ഒരുകയ്യിൽ ത്രിശൂലവും മറുകയ്യിൽ കമലപുഷ്പവും കാണപ്പെടുന്നു.

ഹിമവാന്റെ മകൾ എന്നാണ് ശൈലപുത്രി എന്ന വാക്കിനർത്ഥം. (ശൈലം= പർവ്വതം, ഹിമാലയം.) പർവ്വതരാജാവായ ഹിമവാന്റെയും മേനാദേവിയുടെയും മകളായാണ് ശക്തി രണ്ടാമത് അവതരിച്ചത്. പർവ്വതരാജന്റെ മകളായതിനാൽ ദേവി പാർവ്വതി എന്നും, ശൈലത്തിന്റെ(ഹിമാലയം) മകളായതിനാൽ ശൈലപുത്രി എന്നും ദേവി അറിയപ്പെടുന്നു.

പൂർവ്വജന്മത്തിൽ ദക്ഷന്റെ പുത്രിയായ സതിയായിട്ടായിരുന്നു ശൈലപുത്രി അവതരിച്ചത്.

സർവ്വമംഗല മംഗല്യേ
ശിവേ സർവാർത്ഥ സാധികേ
ശരണ്യേ ത്രയംബികേ ഗൗരീ
നാരായണി നമോസ്തുതേ[1]




</doc>
<doc id="232613" url="https://ml.wikipedia.org/wiki?curid=232613" title="കാർലോസ് ദി ജക്കാൾ">
കാർലോസ് ദി ജക്കാൾ

ഒരു കാലത്ത് ലോകത്തെ വിറപ്പിച്ച വ്യക്തിയാണ് ഭീകരവാദത്തിന്റെ രാജകുമാരൻ എന്നു വിശേഷിപ്പിക്കപ്പെടുന്ന കാർലോസ് ദി ജക്കോൾ. ഇല്ലിച്ച് റാമിറസ്‌ സാഞ്ചസ് എന്നായിരുന്നു കാർലോസിന്റെ യഥാർത്ഥ പേര്. വെനിസ്വേലയായിരുന്നുകാർലോസിന്റെ ജന്മദേശം. നീണ്ട ഇരുപത്തഞ്ചുവർഷം രാജ്യാന്തര പോലീസ്‌ ഏജൻസിയും യൂറോപ്യൻ ഗവൺമെന്റുകളെയും വട്ടം കറക്കാൻ കാർലോസിനു കഴിഞ്ഞു.

മാർക്സിസ്റ്റ്‌-ലെനിനിസ്റ്റ്‌ ആശയങ്ങളുടെ അനുഭാവിയായ കാർലോസ് 1970ൽ ഫലസ്തീൻ വിമോചനത്തിനായി പ്രവർത്തിക്കുന്ന മാർക്സിസ്റ്റ്‌-ലെനിനിസ്റ്റ്‌ ആഭിമുഖ്യമുള്ള പോപ്പുലർ ഫ്രണ്ട് ഫോർ ദ ലിബറേഷൻ ഓഫ് ഫലസ്തീൻ എന്ന സംഘടനയിൽ അംഗമായി. PFLP റിക്രൂട്ടിംഗ് ഓഫീസറായിരുന്ന ബസ്സാം അബു ശരീഫ്‌ ആയിരുന്നു കാർലോസ് എന്ന പേര് നൽകിയത്. പിന്നീട് കാർലോസ് ആ കാലഘട്ടത്തിലെ ഏറ്റവും വലിയ രാഷ്ട്രീയ തീവ്രവാദിയായിമാറി. ഒരിക്കൽ ലണ്ടനിൽ കാർലോസ് താമസിച്ചിരുന്ന മുറിയിൽ നിന്ന് ഫെഡറിക് ഫോസിന്ത്‌ എഴുതിയ ത്രില്ലർ നോവലായ ദി ഡേ ഓഫ് ജക്കാളിന്റെ കോപ്പി കണ്ടെടുക്കുകയുണ്ടായി. കൌശലങ്ങളുടെ രാജാവായ കാർലോസിനു അതോടെ ദി ജക്കാൾ എന്ന വിശേഷണവും കൂടി ലഭിച്ചു. 

മോസ്കോയിലെ സർവകലാശാലാ പഠനത്തിനു ശേഷം കാർലോസ് ബെയ്റൂട്ടിലെത്തി. 1972ൽ ഇസ്രായേലിലെ ടെൽ അവീവ് വിമാനത്താവളത്തിൽ നടന്ന കൂട്ടക്കൊലയാണ് കാർലോസിനെ അറിയപ്പെടാനിടയാക്കിയത്. യാത്രക്കാരായ 27പേരാണ് അന്നവിടെ കൊല്ലപ്പെട്ടത്. കര്ലോസായിരുന്നു ആക്രമണങ്ങളുടെ സൂത്രധാരൻ. ആക്രമണം നടത്തിയ മൂന്നുപേരിൽ രണ്ടുപേർ കൊല്ലപ്പെട്ടു. പിടിയിലായ മൂന്നാമത്തെയാളിൽ നിന്നാണ് കാർലോസിനെ കുറിച്ച് വിവരങ്ങൾ ലഭിച്ചത്. 

1972ൽ മ്യൂണിച്ച് ഒളിമ്പിക്സ്‌ ബന്ദിപ്രശ്നത്തിനു പിന്നിലും കാർലോസായിരുന്നു സൂത്രധാരൻ. 1973 സെപ്തംബറിൽ ചെക്കോസ്ലോവാക്യയിൽ രണ്ടു അറബ് ഗറില്ലകൾ വിയന്നയിലെക്കുള്ള ട്രെയിൻ റാഞ്ചി, നാല് യാത്രക്കാരെ ബന്ദികളാക്കി. സോവിയറ്റ് യൂണിയൻ വിട്ടു ഇസ്രായേലിലേക്ക് പോകുന്ന ജൂതർക്കായി ഓസ്ട്രിയയിൽ തുറന്നിരിക്കുന്ന ക്യാമ്പുകൾ അടച്ചു പൂട്ടണം എന്നായിരുന്നു ആവശ്യം. ഇത് ആസൂത്രണം ചെയ്തതും കാർലോസായിരുന്നു. 

1974 മാർച്ചിൽ യൂറോപ്യൻ നയതന്ത്ര പ്രതിനിധിയെ വെടിവെച്ചു കൊന്നതും പാരീസിൽ ഉറൂഗ്വേ നയതന്ത്ര പ്രതിനിധിയെ വധിച്ചതും 1975 ഒപെക്‌ സമ്മേളനത്തിലെ തട്ടിക്കൊണ്ടു പോകൽ സംഭവവും കാർലോസിന്റെ ആസൂത്രണത്തിൽ നടന്നതാണ്.

മ്യൂണിക്കിൽ 1981 റേഡിയോ ഫ്രീ യൂറോപ്പ്‌ റിപ്പോർട്ടറുടെ വധം, ബെയ്റൂട്ടിൽ ഫ്രഞ്ച് അമ്പാസിഡറുടെ വധം, 1982 മാർച്ചിൽ അന്ന് മേയറും പിന്നീട് ഫ്രഞ്ച് പ്രധാനമന്ത്രിയുമായ യാക്ക് ഷിറാക് സഞ്ചരിച്ച അഞ്ചുപേരുടെ മരണത്തിനിടയാക്കിയ സ്ഫോടനം, പാരീസിലെ കാർബോംബ്‌ സ്ഫോടനം, ബെർലിൻ സാംസ്കാരിക കേന്ദ്രത്തിൽ ഒരാളുടെ മരണത്തിനിടയാക്കിയ സ്ഫോടനം, പാകിസ്താന്റെ യാത്രാവിമാനം ബേനസീറിന്റെ സഹോദരന്റെ ഒത്താശയോടെ റാഞ്ചിയ സംഭവം തുടങ്ങിയവയെല്ലാം കാർലോസിന്റെ ആക്രമണ പരമ്പരകളിൽ ഉൾപെടുന്നു. 

ലോകമെങ്ങുമുള്ള പോലീസ്‌ കാർലോസിനായി വല വിരിച്ചു . എന്നാൽ തന്നെ തടഞ്ഞു നിർത്താൻ ഒരു സുരക്ഷാ സന്നാഹത്തിനും കഴിയില്ല എന്ന് കാർലോസ് തെളിയിച്ചത് എണ്ണകയറ്റുമതി രാജ്യങ്ങളുടെ സംഘടനാ സമ്മേളനത്തിനെത്തിയ മന്ത്രിമാരെ ബന്ദികളാക്കിയ സംഭവത്തിലൂടെയാണ്. വൻ സുരക്ഷാ സന്നാഹമുള്ള ഒപെക്‌ ആസ്ഥാനമാന്തിരത്തിന്റെ കണ്ണാടിവാതിലിലൂടെ നുഴഞ്ഞുകയറുകയാണ് കാർലോസ് ചെയ്തത്. 11 മന്ത്രിമാർ ഉൾപെടെ 70 പേരെ ബന്ദികളാക്കി. ദിവസങ്ങൾക്ക് ശേഷമാണ് അവരെ വിട്ടയച്ചത്. മൂന്നുപേർ കൊല്ലപ്പെട്ടു. അഞ്ചുകോടി ഡോളറാണ് കാർലോസ് അന്ന് കൈപറ്റിയത്. 

1975 കര്ലോസിന്റെ ഒരു ചിത്രം പോലും ആർക്കും ലഭിച്ചില്ല . 1975ലാണ് കാർലോസ് ഓസ്ട്രിയൻ ആഭ്യന്തരമന്ത്രിക്കു ഹസ്തദാനം ചെയ്തു നിൽകുന്ന ചിത്രം ലഭിക്കുന്നത്. അമേരിക്കയും ഇസ്രായേലും ഫ്രാൻസും മറ്റു യൂറോപ്യൻ രാജ്യങ്ങളും കാർലോസിനെ പിടിക്കാൻ കിണഞ്ഞു ശ്രമിച്ചു. ഒടുവിൽ ഫ്രഞ്ച് പോലീസ്‌ ജർമൻ റെഡ്‌ ആർമി അംഗം മഗ്ദലീന കോപ്പിനെ അറസ്റ്റ്‌ ചെയ്തു. മഗ്ദലീനയെ മോചിപ്പിക്കണമെന്ന് ആവശ്യപ്പെട്ടു കാർലോസ് അന്നത്തെ ഫ്രഞ്ച് ആഭ്യന്തരമന്ത്രിക്ക് കത്തെഴുതി. കാർലോസിന്റെ വിരലടയാളം പോലീസിനു കിട്ടുന്നത് അതോടെയാണ്.

മഗ്ദലീന പിടിയിലായത്തിന്റെ 30മത്തെ ദിവസവും വിചാരണാ ദിവസവും ഫ്രാൻസിൽ ബോംബുസ്ഫോടനങ്ങൾ ഉണ്ടായി . ഒടുവിൽ മഗ്ദലീന വിട്ടയക്കപ്പെട്ടു. കാർലോസ് പിന്നീടവരെ വിവാഹം ചെയ്ത് സിറിയയിൽ താമസമാക്കിഎങ്കിലും വൈകാതെ അവിടം വിടേണ്ടിവന്നു. 

1993ൽ സിറിയയിൽ ഒരു ജോർദാൻകാരിയെ വിവാഹം ചെയ്ത് ജീവിക്കുമ്പോഴാണ് കാർലോസ് ഇന്റർപോളിന്റെ പിടിയിലാവുന്നത്. കാർലോസ് ഇപ്പോൾ ഫ്രാൻസിൽ ജീവപര്യന്തം തടവ്‌ ശിക്ഷ അനുഭവിക്കുകയാണ് .

=അവലംബം=


</doc>
<doc id="232617" url="https://ml.wikipedia.org/wiki?curid=232617" title="നിത്യശ്രീ മഹാദേവൻ">
നിത്യശ്രീ മഹാദേവൻ

വർത്തമാനകാലത്തെ മികച്ച കർണ്ണാടകസംഗീതപ്രതിഭകളിൽ ഒരാളും ചലച്ചിത്രഗായികയുമാണു് നിത്യശ്രീ മഹാദേവൻ എന്ന പേരിൽ പ്രശസ്തയായ എസ്. നിത്യശ്രീ (ജനനം: 1973 ഓഗസ്റ്റ് 25).

വിഖ്യാതസംഗീതജ്ഞരായ ശിവകുമാർ, ലളിത ശിവകുമാർ എന്നിവരുടെ പുത്രിയായി 1973 ആഗസ്റ്റ് 25നു് തമിഴ് നാട്ടിലെ തിരുവയ്യാറിലാണു് നിത്യശ്രീ ജനിച്ചതു്. അച്ഛന്റെ അമ്മയായ ഡി.കെ. പട്ടമ്മാൾ കഴിഞ്ഞ തലമുറയിലെ ഏറ്റവും പ്രശസ്തരായ വായ്പ്പാട്ടുകാരിലൊരാളും അമ്മയുടെ അച്ഛനായ പാലക്കാടു മണി അയ്യർ മൃദംഗവാദനത്തിൽ മഹാവിദ്വാനുമായിരുന്നു. അംബി ദീക്ഷിതർ, പാപനാശം ശിവൻ, മുത്തയ്യാ ഭാഗവതർ തുടങ്ങിയ സംഗീതപാരംഗതന്മാരുടെ ശിഷ്യപരമ്പരയിൽപെട്ടവരായിരുന്നു പട്ടമ്മാളും, അവരുടെ സഹോദരനായിരുന്ന ഡി.കെ. ജയരാമനും.

അമ്മയായ ലളിത ശിവകുമാറും അച്ഛമ്മയായ പട്ടമ്മാളും തന്നെയായിരുന്നു നിത്യശ്രീയുടെ ആദ്യഗുരുക്കൾ. പട്ടമ്മാളുടെ കച്ചേരികളിൽ പാടാൻ പോകുമ്പോഴെല്ലാം കൂടെ പങ്കെടുക്കുന്ന മാതാപിതാക്കളോടൊപ്പം നിത്യശ്രീയേയും കൂട്ടുമായിരുന്നു.

1987 ആഗസ്റ്റ് 10നു് ആദ്യമായി ഒരു വലിയ സദസ്സിനു മുമ്പിൽ നിത്യശ്രീ സ്വന്തം നിലയിൽ സംഗീതക്കച്ചേരി അവതരിപ്പിച്ചു. കർണ്ണാടകസംഗീതത്തിലെ ഉജ്ജ്വലവ്യക്തിത്വങ്ങളായിരുന്ന കെ.വി. നാരായണസ്വാമി, ഡി.കെ. പട്ടമ്മാൾ, ഡി.കെ. ജയരാമൻ, വിജയ് ശിവ തുടങ്ങിയവർ ഈ പരിപാടിയിൽ സന്നിഹിതരായിരുന്നു.

1996-ൽ നിത്യശ്രീ, വി. മഹാദേവനെ വിവാഹം ചെയ്തു. ഇവർക്ക് രണ്ടു പെൺകുട്ടികൾ ഉണ്ട്‌ - തേജശ്രീ, തനുജശ്രീ. ചെന്നൈ നഗരത്തിൽ കോട്ടൂർപുരം 4-ആം മെയിൻ റോഡിലാണു് ഈ കുടുംബത്തിന്റെ വസതി.

ഏതാനും മാസങ്ങൾക്കു മുമ്പു നടന്ന അമ്മയുടെ മരണത്തെത്തുടർന്നു് മാനസികമായി അസ്വസ്ഥനായിത്തീർന്ന മഹാദേവൻ 2012 ഡിസംബർ 20ന് ചെന്നൈയിലെ അടയാർ പുഴയിൽ ചാടി ആത്മഹത്യ ചെയ്തു.
ക്രിസ്ത്യൻ ഭക്തി ഗാനങ്ങൾ ആലപിക്കുന്ന കർണാടക സംഗീതജ്ഞർക്കെതിരെ രാഷ്ട്രീയ സനാതൻ സേവ സംഘം എന്ന തീവ്രഹിന്ദുത്വ സംഘടന ഭീഷണി മുഴക്കിയിരുന്നു. ടി.എം കൃഷ്ണ, ഒ.എസ്. അരുൺ, നിത്യശ്രീ മഹാദേവൻ, ബോംബേ ജയശ്രീ തുടങ്ങിയ കർണാടക സംഗീതഞ്ജർക്കെതിരെയാണ് ഭീഷണി മുഴക്കിയത്. എവിടെ പരിപാടി അവതരിപ്പിച്ചാലും ശാരീികമായി കൈകാര്യം ചെയ്യുമെന്നാണ് ഭീഷണി. ഭീഷണിയെങ്കിൽ, എല്ലാ മാസവും ക്രിസ്തുവിനെക്കുറിച്ചും അല്ലാഹുവിനെക്കുറിച്ചും കർണാട്ടിക്ക് ഗാനങ്ങൾ അവതരിപ്പിക്കുമെന്ന് ടി.എം കൃഷ്ണ ട്വീറ്റ് ചെയ്തിരുന്നു. 


</doc>
<doc id="232625" url="https://ml.wikipedia.org/wiki?curid=232625" title="ന്യൂ ഡെൽഹി (ചലച്ചിത്രം)">
ന്യൂ ഡെൽഹി (ചലച്ചിത്രം)

ഡെന്നിസ് ജോസഫിന്റെ തിരക്കഥയിൽ ജോഷി സംവിധാനം ചെയ്ത് 1987-ൽ പുറത്തിറങ്ങിയ മലയാളചലച്ചിത്രമാണ് ന്യൂ ഡെൽഹി. മമ്മൂട്ടി ജി.കെ. എന്ന കേന്ദ്രകഥാപാത്രത്തെ അവതരിപ്പിച്ചിരിക്കുന്ന ഈ ചിത്രത്തിൽ സുമലത, ഉർവ്വശി, സുരേഷ് ഗോപി, ത്യാഗരാജൻ, സിദ്ദിഖ്, വിജയരാഘവൻ, മോഹൻ ജോസ്, ദേവൻ, ജഗന്നാഥ വർമ്മ തുടങ്ങിയവർ മറ്റു പ്രധാനവേഷങ്ങളിൽ അഭിനയിച്ചിരിക്കുന്നു. ജൂബിലി പ്രൊഡക്ഷൻസിന്റെ ബാനറിൽ ജോയ് തോമസാണ് ചിത്രം നിർമ്മിച്ചത്.

അഴിമതിക്കാരായ രണ്ടു രാഷ്ട്രീയക്കാരുടെ ദുഷ്കൃത്യങ്ങൾ വെളിച്ചത്തുകൊണ്ടുവന്നതിനെത്തുടർന്ന് തടവിലാക്കപ്പെടുന്ന ഡെൽഹിയിലെ ഒരു പത്രപ്രവർത്തകന്റെ പ്രതികാരത്തിന്റെ കഥയാണ് ഈ ചിത്രം പറയുന്നത്. ഇർവിങ് വാല്ലസിന്റെ "ദ ഓൾമൈറ്റി" എന്ന നോവലുമായി ചിത്രത്തിന്റെ കഥയ്ക്കു സാമ്യമുണ്ട്.

മലയാളസിനിമാചരിത്രത്തിലെ ഏറ്റവും വലിയ ഹിറ്റുകളിലൊന്നാണ് "ന്യൂ ഡെൽഹി". മമ്മൂട്ടിയുടെ അഭിനയജീവിതത്തിലെ ഒരു വലിയ വഴിത്തിരിവായിരുന്നു ഈ ചിത്രം.




</doc>
<doc id="232634" url="https://ml.wikipedia.org/wiki?curid=232634" title="കടത്തുകാരൻ">
കടത്തുകാരൻ

യാത്രക്കാരെ കടത്തുതോണിയിൽ കയറ്റിയശേഷം തുഴഞ്ഞ് മറുകരയിൽ എത്തിക്കുന്ന തൊഴിലാളിയാണ് കടത്തുകാരൻ. പുഴയുടെ കരകളെ യോജിപ്പിക്കുന്ന പാലം ഇല്ലാത്ത സ്ഥലത്ത് ഒരു കരയിൽ‌നിന്നും മറുകരയിലേക്ക് മനുഷ്യരേയും ചരക്കുകളും കടത്തുന്നതിന് തോണി, ബോട്ട് എന്നിവ ഉപയോഗിക്കാറുണ്ട്. അധികം വീതിയും ആഴവും ഇല്ലാത്ത പുഴകളിൽ യാത്രക്കായി തോണി അഥവാ വള്ളം ഉപയോഗിക്കുന്നു. ആളുകൾ വള്ളത്തിൽ കയറുകയും ഇറങ്ങുകയും ചെയ്യുന്ന പുഴക്കരക്ക് കടവ് എന്ന് പറയുന്നു.


</doc>
<doc id="232652" url="https://ml.wikipedia.org/wiki?curid=232652" title="മാളിക മുഹമ്മദ്‌ അബ്ദുൽഖാദർ">
മാളിക മുഹമ്മദ്‌ അബ്ദുൽഖാദർ

സാഹിബ്‌ ബഹദൂർ മാളിക മുഹമ്മദ്‌ അബ്ദുൽഖാദർ ( Maluk Mahomad Abdul Khader) 1928,1929 എന്നീ വർഷങ്ങളിൽ ദിവാൻ ഇ. വാട്സിന്റെ നേതൃത്വത്തിൽ ശ്രീമുലം പ്രജാസഭയിൽ ആറ്റിങ്ങലിൽ നിന്നുള്ള പ്രതിനിധിയായി തെരഞ്ഞെടുക്കപ്പെട്ടിട്ടു‌ള്ള വ്യക്തിയാണ്. നിരവധി കാലിക പ്രാധാന്യമുള്ള വിഷയങ്ങൾ അദ്ദേഹം സഭയിൽ ഉന്നയിച്ചിട്ടുണ്ട്. ഈ വിഷയങ്ങളിൽ നടപടികൾ ഉണ്ടാകാനും ഇദ്ദേഹം പരിശ്രമിച്ചിട്ടുണ്ട്.

വലിയകട വീട്ടിൽ ഖദീജ ബീവിയാണ് ഭാര്യ. പ്രമുഖ വ്യാപാരി എ.എ.കെ എന്ന എ. അഹമ്മദ്‌ കണ്ണ്, സുഹറബീവി, ഹജിറബീവി എന്നിവരാണ് മക്കൾ. മലഞ്ചരക്ക് വ്യാപാര രംഗത്ത് വലിയ സ്വാധീനം ഉണ്ടായിരുന്ന ഇദ്ദേഹത്തിന്റെ പിൻഗാമിയായി പുത്രൻ അഹമ്മദ്‌ കണ്ണ് പിന്തുടർച്ച ഏറ്റെടുക്കുകയും അക്കാലത്തെ പ്രധാന ലോറി സർവീസ്‌ ആയ ഏ.ഏ.കെ. ലോറി സർവീസ് തുടങ്ങുകയും ചെയ്തു. 1989 ഇൽ അഹമ്മദ്‌ കണ്ണ് അന്തരിച്ചതോടുകൂടി ആ സംരംഭങ്ങൾ എല്ലാം അവസാനിക്കുകയും ചെയ്തു. ദി സെൻട്രൽ അംബ്രല്ല ഫാക്ടറി സ്ഥാപകൻ പരേതരായ ശ്രി അബ്ദുൽ റഷീദ്, വ്യാപാരി ശ്രി അബ്ദുൽ അസീസ്‌ എന്നിവർ ജാമാതാക്കളും. 

അവലംബം: കേരള നിയമസഭയുടെ ശതാബ്ദി സ്മരണിക

ലൈബ്രറി ആർക്കൈവേസ് കേരള ലജിസ്ലാടിവ് അസ്സംബ്ലി യോഗ റിപ്പോർട്ട് [മിനിട്ട്സ്] 
പേജ് 134 തീയ്യതി ശനി 2 മാർച്ച് 1929 
പേജ് 135 തീയ്യതി ശനി 2 മാർച്ച് 1929


</doc>
<doc id="232655" url="https://ml.wikipedia.org/wiki?curid=232655" title="കുറൈ ഒൻറും ഇല്ലൈ">
കുറൈ ഒൻറും ഇല്ലൈ

സി. രാജഗോപാലാചാരി രചിച്ച് ക്രമപ്പെടുത്തിയ ചുരുക്കം കർണ്ണാടകസംഗീതകൃതികളിൽ ഏറ്റവും പ്രശസ്തമായതാണു് കുറൈ ഒൻറും ഇല്ലൈ (അർത്ഥം: "പരാതി ഒന്നും ഇല്ല") എന്ന തമിഴ് ഗാനം.

നിയമവിദഗ്ദൻ, രാഷ്ട്രതന്ത്രജ്ഞൻ, രാഷ്ട്രീയനേതാവു്, ഗ്രന്ഥകാരൻ, ഇന്ത്യയുടെ ഗവർണ്ണർ ജനറൽ എന്നിങ്ങനെ മറ്റു രംഗങ്ങളിൽ പ്രസിദ്ധനായിരുന്നെങ്കിലും രാജാജി ഒരു മുഖ്യധാരാ ഗാനരചയിതാവായിരുന്നില്ല. ഉറച്ച ഹിന്ദുമതവിശ്വാസിയും വൈഷ്ണവഭക്തനുമായിരുന്ന അദ്ദേഹം തമിഴിലും ഇംഗ്ലീഷിലുമായി മതം, തത്ത്വശാസ്ത്രം, പുരാണം, ചരിത്രം തുടങ്ങിയ വിഷയങ്ങളിൽ അനേകം പുസ്തകങ്ങൾ രചിച്ചിട്ടുണ്ടു്. ഹൈന്ദവ ആരാധനാമൂർത്തിയായ കൃഷ്ണനെ പ്രശംസിക്കുന്ന രൂപത്തിലാണു് ഈ കീർത്തനത്തിന്റെ സാഹിത്യം. എന്നാൽ, പല ദക്ഷിണേന്ത്യൻ കീർത്തനങ്ങളിലും ഹൈന്ദവഗീതങ്ങളിലും പതിവുള്ളതുപോലെ പ്രകടമായ പ്രാർത്ഥനയുടെ യാതൊരു അംശവുമില്ലാതെ, യാതൊന്നും ആവശ്യപ്പെടാതെ, കൃതജ്ഞതാപൂർവ്വമായ ഒരു പ്രശംസപോലെ അതിലളിതമായ വാക്കുകൾ ഉപയോഗിച്ച് എഴുതിയിരിക്കുന്നു എന്നതാണു് ഈ കീർത്തനത്തിന്റെ പ്രത്യേകത. 1925 ഡിസംബർ 25നു് രാജാജി അദ്ദേഹത്തിന്റെ ഭാവിമരുമകനും മഹാത്മാ ഗാന്ധിയുടെ പുത്രനുമായ ദേവദാസ് ഗാന്ധിയ്ക്കു് എഴുതിയ ഒരു കത്തിലെ സംഭവവിവരണാം അനുസരിച്ച് ആ സമയത്തായിരിക്കണം ഇതിന്റെ രചന നടന്നതെന്നു് വിശ്വസിക്കപ്പെടുന്നു.. 1969-ൽ ഐക്യരാഷ്ട്രസഭയിൽ വെച്ച് എം.എസ്. സുബ്ബലക്ഷ്മി ആലപിച്ചതോടെ, ഈ പാട്ടിനു് ഭാരതമാസകലം പെട്ടെന്നു് പ്രചാരം കൈവന്നു. അന്നത്തെ ഐക്യരാഷ്ട്രസഭാ അണ്ടർസെക്രട്ടറി ജനറൽമാരിൽ ഒരാളായിരുന്ന സി.വി. നരസിംഹന്റെ താല്പര്യത്തിലും മേൽനോട്ടത്തിലും ആയിരുന്നു ഈ ആലാപനം നടന്നതു്. രാജാജിയുടെ വരികൾക്കു് സുബ്ബലക്ഷ്മിയുടെ ചിരകാലസഹചാരിയായിരുന്ന കടയനല്ലൂർ വെങ്കടരാമനാണു് ഈണം ചിട്ടപ്പെടുത്തിയതു്. ആ സന്ദർഭത്തിനുവേണ്ടി ഈ പാട്ടിന്റെ അനുഗ്രഹസ്വഭാവമുള്ള (benedictory)ഒരു ഇംഗ്ലീഷ് പതിപ്പും രാജാജി എഴുതുകയുണ്ടായി.

ആദിതാളത്തിൽ മൂന്നു ഖണ്ഡങ്ങളിൽ ഓരോന്നിനും ഓരോ രാഗത്തിൽ (ശിവരഞ്ജിനി, കാപി, സിന്ധുഭൈരവി എന്നീ ക്രമത്തിൽ) ചിട്ടപ്പെടുത്തിയ 'കുറൈ ഒൻറും ഇല്ലൈ' തെക്കേ ഇന്ത്യയിലെ സംഗീതക്കച്ചേരികളിൽ വ്യാപകമായി ആലപിക്കപ്പെടാറുണ്ടു്.

രാജാജിയുടേയും മഹാത്മാ ഗാന്ധിയുടേയും പൗത്രനായ ഗോപാൽഗാന്ധിയുടെ കൈവശം ലഭിച്ച ഒരു കത്തിലെ വിവരങ്ങൾ അനുസരിച്ച് രാജാജിയ്ക്കു് ഈ ഗാനമെഴുതാൻ പ്രചോദനം ലഭിച്ചതു് അദ്ദേഹം 1925-ൽ ചിറ്റൂർ സന്ദർശിച്ചപ്പോൾ അദ്ദേഹത്തിനുണ്ടായ ഒരനുഭവത്തിൽനിന്നാണത്രേ. രാജാജി ഒരു ദീർഘയാത്രയ്ക്കിടെ ഭാവിമരുമകൻ ദേവദാസിനെഴുതിയ കത്തായിരുന്നു അതു്. അതിലെ വിവരണമനുസരിച്ചു്, വർഷങ്ങളോളമായി ഭക്തിയോടെ തിരുപ്പതി ക്ഷേത്രദർശനം നടത്തിവന്നിരുന്ന കീഴ്ജാതിയിൽ പെട്ട ഒരു ഭക്തനു് അയിത്താചാരം മൂലം മതിൽക്കകത്തേക്കു പ്രവേശിക്കാൻ അനുവാദമുണ്ടായിരുന്നില്ല. മതിലിനുപുറത്തു് നാളികേരം ഉടച്ച് തിരിച്ചുപോകുവാൻ മാത്രമേ അയാൾക്കു് അവകാശമുണ്ടായിരുന്നുള്ളൂ. അങ്ങനെ വളരെക്കാലം തുടർന്നതിനുശേഷം, ഒടുവിൽ ഒരു ദിവസം ശ്രീകോവിലിനകത്തിരിക്കുന്ന ആരാധനാമൂർത്തിയെ നേരിട്ടു കാണാൻ ഭക്ത്യാവേശം പൂണ്ട് അയാൾ പെട്ടെന്നു് ക്ഷേത്രത്തിനകത്തേക്കു് ഓടിക്കയറി. ക്ഷേത്രാധികാരികൾ അയാളെ ബന്ധിച്ച് കോടതിയിൽ വിചാരണ ചെയ്യാൻ കൊണ്ടുപോയി. രാജാജി ഈ സമയത്തു് ചിറ്റൂരിലുണ്ടായിരുന്നു. ചില നിസ്സഹരണസന്നദ്ധഭടന്മാർ ഈ വിവരം അദ്ദേഹത്തെ അറിയിച്ചു. വർഷങ്ങളായി വക്കീൽ പണി ഉപേക്ഷിച്ചിരുന്നതാണെങ്കിലും അദ്ദേഹം ആ ഭക്തനുവേണ്ടി കോടതിയിൽ ഹാജരായി വാദിക്കുകയും തദ്ഫലമായി ഭക്തനെ വെറുതെ വിടുകയും ചെയ്തു. അയാൾക്കു വേണ്ടി കോടതിയിൽ ഹാജരായപ്പോൾ അദ്ദേഹത്തിനുണ്ടായ വിചാരവികാരങ്ങളെക്കുറിച്ച് മേൽപ്പറഞ്ഞ കത്തിൽ വിശദമായി എഴുതിയിട്ടുണ്ടു്. "കുറൈ ഒന്നും ഇല്ലൈ" എന്ന ഗാനത്തിലെ വരികളുമായി ഏറേ ഒത്തുപോകുന്നതാണു് ഈ വിവരണം. അധഃകൃതനായ ആ ഭക്തനെ ഭഗവാന്റെ വിഗ്രഹം മറ്റുള്ളവർ കാണിക്കാത്തതുപോലെത്തന്നെയാണു് തനിക്കും മറ്റു ഭക്തന്മാർക്കും യഥാർത്ഥ ഈശ്വരനായ വിഷ്ണുവിനെ കാണാനാവാതിരിക്കുന്നതെന്നു് ഈ കൃതിയിലൂടെ അദ്ദേഹം ഓർമ്മപ്പെടുത്തുകയായിരുന്നു എന്നാണു് ഗോപാൽ ഗാന്ധിയുടെ അഭിപ്രായം.



</doc>
<doc id="232663" url="https://ml.wikipedia.org/wiki?curid=232663" title="നന്മനിറഞ്ഞവൻ ശ്രീനിവാസൻ">
നന്മനിറഞ്ഞവൻ ശ്രീനിവാസൻ

വിജി തമ്പി 1990-ൽ സംവിധാനം ചെയ്തു പുറത്തിറക്കിയ ഒരു മലയാളചലച്ചിത്രമാണ് നന്മനിറഞ്ഞവൻ ശ്രീനിവാസൻ. ജയറാം കേന്ദ്രകഥാപാത്രത്തെ അവതരിപ്പിച്ചിരിക്കുന്ന ഈ ചിത്രത്തിന്റെ രചന രഞ്ജിത്താണ് നിർവ്വഹിച്ചിരിക്കുന്നത്.




</doc>
<doc id="232668" url="https://ml.wikipedia.org/wiki?curid=232668" title="ജോർജ് ഇന്നസ്">
ജോർജ് ഇന്നസ്

യു.എസ്. ചിത്രകാരനായ ജോർജ് ഇന്നസ് 1825-ൽ ന്യൂയോർക്കിലെ ന്യൂബർഗിനു സമീപം ജനിച്ചു. അമേരിക്കൻ വൻകരയുടെ ഭൂദൃശ്യചിത്രങ്ങളുളും, ഭൂമിശാസ്ത്രപരമായ ചിത്രങ്ങളും വസ്തുനിഷ്ഠമായും സ്പഷ്ടമായും വരയ്ക്കുമായിരുന്നു. പ്രസിധരായ "ഹഡ്സൺറിവർ സ്കൂൾ" ചിത്രകാരന്മാരുടെ തലമുറയില്പെട്ടയാളാണ് ഇന്നസ്.

ജീവിതത്തിന്റെ ആദ്യകാലങ്ങൾ ഇദ്ദേഹം ന്യൂയോർക്കിലും, ന്യൂജെർസിയിലും, നേവാർക്കിന്റെ പ്രാന്തപ്രദേശങ്ങളിലും കഴിച്ചുകൂട്ടി. 1841-ൽ "ഷെർമൻ ആൻഡ് സ്മിത്ത്" എന്ന ഭൂപടനിർമ്മാണ സ്ഥപനത്തിൽ ചേർന്നു. അവിടെ നിന്നും പ്രായോഗിക പരിശീലനം നേടിയ ഇന്നസ് 1844-ൽ ഫ്രഞ്ചുചിത്രകാരനായ റെജിഫ്രൻസ്വാ ഗിഗ്നോയുടെ സ്റ്റുഡിയോയിൽ ജോലിയിൽ പ്രവേശിച്ചു. 1847-ൽ യൂറോപ്പിൽ പര്യടനം നടത്തുകയും പല പ്രശസ്ത കൃതികളുമായി പരിചയപ്പെടുകയും ചെയ്തു. ഈ പഠനം ഇദ്ദേഹത്തെ വിഷയങ്ങൾ തിരഞ്ഞെടുക്കുന്നതിൽ സഹായിക്കുകയുണ്ടായി. എങ്കിലും സ്വതസ്സിദ്ധമായ ശൈലിയിൽ മാറ്റംവന്നില്ല. 1850-ൽ ഇന്നസ് പാരീസിലേക്കു പോയി. അവിടെ അദ്ദേഹം "ഷീൻബാപ്റ്റിസ്ത് കാമൽകൊറൊട്", "ഷീൻ ഫ്രാൻസ്വാമില്ലെ" എന്നീ ബാർബിസ്ൺ ചിത്രകാരന്മാരുമായി സമ്പർക്കത്തിലേർപ്പെടുകയും ചെയ്തു. അവരുടെ കൃതികളെ ഇന്നസ് ആദരിച്ചിരുന്നു എന്നാൽ അവരുടെ ശൈലി അനുകരിക്കാതിരിക്കാൻ പ്രത്യേകം ശ്രദ്ധിച്ചിരുന്നു.
ഭൂദൃശ്യങ്ങൾ ചിത്രീകരിക്കുമ്പോൾ ഭൂമിശാസ്ത്രപരമായ വിശദീകരണത്തെക്കാൾ ദേശാഭിമാനം വ്യക്തമാക്കുന്ന പ്രതിപാതനമാണ് ഇന്നസ് ലക്ഷ്യമാക്കിയിരുന്നത്. "തോമസ്കോൾ, ആഷെർ ബി. ഡുറന്റ്, ഫ്രഡറിക് ചർച്ച്" എന്നീ റിവർസ്കൂൾ പ്രധിനിധികളുടെ സംഭാവനയായ നൈസർഗികത (naturalism) ഇന്നസ് സ്വായത്തമാക്കി. ഇന്നസിന്റെ "പീസ് ആൻഡ് പ്ലെന്റി" എന്ന ചിത്രം (1865) ഹഡ്സൺറിവർ സ്കൂളുമായുള്ള ഇദ്ദേഹത്തിന്റെ ഇദ്ദേഹത്തിന്റെ ബന്ധത്തെ സൂചിപ്പിക്കുന്നു. യു.എസിലെ വിസ്തൃതവും മനോഹരവുമായ കൃഷിസ്ഥലങ്ങൾ ഈ ചിത്രത്തിൽ മനോഹരമായി ചിത്രീകരിച്ചിരിക്കുന്നു. ദേശീയ കലയിൽ ഇമ്പ്രഷനിസത്തിനുള്ള സ്വധീനത മുൻകൂട്ടി കണ്ടത് ഇദ്ദേഹമാണ്. ഇദ്ദേഹത്തിന്റെ അവസാനത്തെ രചനയാണ് "സൺസെറ്റ് ഇൻ ദി വുഡ്". പച്ചപ്പുല്ലുകൊണ്ട് നിറഞ്ഞ ഒരു വനത്തിലെ സായംസന്ധ്യയാണ് ഈ ചിത്രത്തിന്റെ വിഷയം. റിയലിസം, ഹഡ്സൺ റിവർസ്കൂൾ ശൈലി എന്നിവയിൽനിന്നെല്ലാം വ്യത്യസ്തമായ ഒരു പ്രത്യേകശൈലി ഇന്നസിന് ഉണ്ടായിരുന്നു എന്ന് ഈ ചിത്രം തെളിയിക്കുന്നു. ഇന്നസ് ഇറ്റലിയിലും ഫ്രാൻസിലുമായി 1870 മുതൽ 1874 വരെ ജീവിച്ചു. അതിനുശേഷം ന്യൂജർസിയിൽ സ്ഥിരതാമസമാക്കി. 1894 ഓഗസ്റ്റ് 3-ന് ഇദ്ദേഹം സ്കോട്ട്‌ലണ്ടിൽ അന്തരിച്ചു.



</doc>
<doc id="232671" url="https://ml.wikipedia.org/wiki?curid=232671" title="മണിശങ്കർ മുഖോപാധ്യായ്">
മണിശങ്കർ മുഖോപാധ്യായ്

ശങ്കർ (শংকর) എന്ന തൂലികാനാമത്തിൽ എഴുതുന്ന ബംഗാളി സാഹിത്യകാരനാണ് മണിശങ്കർ മുഖോപാധ്യായ് ( মণিশংকর মুখোপাধ্যায় ).

1933, ഡിസംബർ 7ന്- ജെസ്സാറിലെ ബോന്ഗാവിൽ ജനിച്ചു. പിതാവ് വക്കീലായിരുന്നു. പിന്നീട് കുടുംബം കൊൽക്കത്തയിലേക്ക് താമസം മാറ്റി. 1947-ൽ അച്ഛന്റെ പെട്ടെന്നുളള മരണം കുടുംബത്തെ നിരാലംബമാക്കി. തെരുവുകച്ചവടക്കാരനായി അലഞ്ഞും ടൈപ്പറൈറ്റർ വൃത്തിയാക്കിയും മറ്റും ഉപജീവനമാർഗ്ഗം കണ്ടെത്തിയ പതിനേഴു വയസ്സുകാരനായ ശങ്കറിന് യാദൃച്ഛികമായാണ് നോൽ ബാർവെൽ എന്ന വക്കീലിന്റെ ഗുമസ്തനാവാൻ അവസരം കിട്ടിയത്. 
1955-ലാണ് ആദ്യത്തെ സാഹിത്യസൃഷ്ടി കൊതോ അജാനാരേ ദേശ് മാസികയിൽ പ്രസിദ്ധീകരിച്ചത്.

ശങ്കറിന്റെ കൃതികൾ പ്രകാശനം ചെയ്തിരിക്കുന്നത് കൊൽക്കത്തയിലെ നിർമ്മൽ പുസ്തകാലയമാണ്. ചില കൃതികളുടെ ഇംഗ്ളീഷു പരിഭാഷ ലഭ്യമാണ്. സീമാബദ്ധ, ജനാരണ്യ എന്നീ കഥകളെ സത്യജിത് റേ ചലച്ചിത്രമാക്കിയിട്ടുണ്ട്


ചില പുസ്തകങ്ങളുടെ ഇംഗ്ളീഷു പരിഭാഷകൾ ലഭ്യമാണ്. . , 


</doc>
<doc id="232673" url="https://ml.wikipedia.org/wiki?curid=232673" title="റിയാദ് പ്രവിശ്യ">
റിയാദ് പ്രവിശ്യ

സൗദി അറേബ്യൻ തലസ്ഥാനമായ റിയാദ് നഗരം ആസ്ഥാനമായി പ്രവർത്തിക്കുന്ന ഭരണകൂടമാണ് റിയാദ് പ്രവിശ്യ ( "" ). റിയാദ് അടക്കം ഇരുപത് ഉപ ഭരണ വിഭാഗങ്ങൾ ആണ് റിയാദ് പ്രവിശ്യക്ക് കീഴിൽ ഉള്ളത്. 404,240 ചതുരശ്ര കിലോമീറ്റർ വിസ്ത്രിതിയുള്ള റിയാദ് പ്രവിശ്യയിൽ 2010 ലെ കണക്കെടുപ്പ് പ്രകാരം 6,777,146 പേർ വസിക്കുന്നുണ്ട്. പ്രവിശ്യയിലെ 75 ശതമാനം വസിക്കുന്നത് റിയാദ് നഗരത്തിലാണ്. 

തലസ്ഥാനനഗരി കൂടിയുൾപ്പെടുന്ന രാജ്യത്തെ രണ്ടാമത്തെ വലിയ പ്രവിശ്യയാണ് റിയാദ് പ്രവിശ്യ. പ്രവിശ്യയിലെ 75 ശതമാനം ജനങ്ങളും വസിക്കുന്നത് റിയാദ് നഗരത്തിലാണ്. സത്താം ബിൻ അബ്ദുൽ അസീസ്‌ രാജകുമാരാൻ ആണ് 2011 മേയ് മുതൽ പ്രവിശ്യ ഗവർണർ.


</doc>
<doc id="232681" url="https://ml.wikipedia.org/wiki?curid=232681" title="നുങ്കമ്പാക്കം">
നുങ്കമ്പാക്കം

ചെന്നൈയുടെ പരിസരപ്രദേശത്തുള്ള ഒരു പ്രധാന ജനവാസ കേന്ദ്രമാണ് നുങ്കമ്പാക്കം. നിരവധി ബഹുരാഷ്ട്ര കമ്പനികളുടെ ഓഫീസുകളും, പാസ്‌പോർട്ട് ഓഫീസ് ഉൾപ്പെടെ നിരവധി പ്രധാനപ്പെട്ട കേന്ദ്ര സംസ്ഥാന സർക്കാർ ഓഫീസുകളും നുങ്കമ്പാക്കത്താണുള്ളത്.

എഗ്മൂർ‍, ചേത്തുപ്പട്ട്, മാമ്പലം, കോടമ്പാക്കം, ചൂളൈമേട്‌, കീഴ്പാക്കം തുടങ്ങിയവയാണ് നുങ്കമ്പാക്കത്തിനു ചുറ്റുമുള്ള പ്രദേശങ്ങൾ.

11-ാം നൂറ്റാണ്ടിൽ രാജേന്ദ്ര ചോള രാജാവിന്റെ കാലത്തെ ഒരു ചെമ്പു തകിടിൽ നുങ്കമ്പാക്കത്തെക്കുറിച്ചു പരാമർശം ഉണ്ട്. 

1708-ൽ ഒരു മുഗൾ ചക്രവർത്തി നുങ്കമ്പാക്കം ഗ്രാമവും, തിരുവൊറ്റിയൂർ, കത്തിവാക്കം, വ്യാസർപാടി, സാത്താൻ കുണ്ട് എന്നീ നാലു ഗ്രാമങ്ങളും കൂടെ ബ്രിട്ടീഷുകാർക്ക് നൽകിയതായി ചെന്നൈ കോർപ്പറേഷന്റെ ഔദ്യോഗിക രേഖകളിൽ കാണാം.

ഈ അഞ്ചു ഗ്രാമങ്ങളും പിൽക്കാലത്ത് അഞ്ചു പുതിയ പട്ടണങ്ങൾ എന്നറിയപ്പെട്ടു. 1850-നു ശേഷമാണ് നുങ്കമ്പാക്കത്ത് വലിയ കെട്ടിടങ്ങളും, കോളേജുകളും നിർമ്മിക്കപ്പെട്ടത്.

നുങ്കമ്പാക്കത്തെ പ്രധാന റോഡുകളായ കോളേജ് റോഡ്, ഹാഡോസ് റോഡ്, സ്‌റ്റെർലിംഗ് റോഡ് എന്നിവയെല്ലാം തന്നെ 100 വർഷത്തിലധികം പഴക്കമുള്ളവയാണ്. 1909-ലെ മദ്രാസ് നഗരത്തിന്റെ ഭൂപടത്തിൽ ഈ റോഡുകളെല്ലാം തന്നെ രേഖപ്പെടുത്തിയിട്ടുണ്ട്.

1925-ലാണ് നുങ്കമ്പാക്കത്ത് ലൊയോളാ കോളേജ് സ്ഥാപിതമായത്. റീജിയണൽ പാസ്‌പോർട്ട് ഓഫീസ് നുങ്കമ്പാക്കം ഹാഡോസ് റോഡിൽ സ്ഥിതി ചെയ്യുന്നു.


</doc>
<doc id="232682" url="https://ml.wikipedia.org/wiki?curid=232682" title="ദവാദ്മി">
ദവാദ്മി

സൗദി അറേബ്യയിലെ റിയാദ് പ്രവിശ്യയിൽ പെട്ട ഒരു പട്ടണമാണ് ദവാദ്മി(). റിയാദിൽ നിന്നും 200 കിലോമീറ്റർ അകലെ നജ്ദ് പർവതത്തിൽ ആണ് ദവാദ്മി നഗരം സ്ഥിതി ചെയ്യുന്നത്. 2010 ലെ കണക്കെടുപ്പ് പ്രകാരം പ്രദേശത്തെ ജനസംഖ്യ 61,834 ആണ്.


</doc>
<doc id="232689" url="https://ml.wikipedia.org/wiki?curid=232689" title="ഫെർമയുടെ ചെറിയ നിയമം">
ഫെർമയുടെ ചെറിയ നിയമം

ഫ്രഞ്ച് ഗണിതജ്ഞനായിരുന്ന പിയർ ഡി ഫെർമയുടെ ഒരു നിയമമാണു ഇത്. ഈ നിയമ പ്രകാരം, p ഒരു അഭാജ്യ സംഖ്യ‌യും a ഒരു പൂർണ്ണസംഖ്യയും ആയാൽ, a - a എന്നത് pയുടെ ഗുണിതമാകും.

മോഡുലാർ അരിത്മെറ്റിക് നൊട്ടേഷൻ പ്രകാരം ഇതിനെ ഇപ്രകാരം രേഖപ്പെടുത്താം.

formula_1

ഉദാഹരണമായി a = 2, p = 7 എന്നിരിയ്ക്കട്ടെ. എങ്കിൽ, 2 - 2 = 128 - 2 = 7 × 18. അതായത്, 2 - 2 എന്ന സംഖ്യ 7-ന്റെ ഗുണിതമാണ്.

മുകളിൽ കൊടുത്ത ഗണിതവാക്യത്തിലെ a എന്ന പൂർണ്ണസംഖ്യ p യുടെ ഗുണിതമല്ലെങ്കിൽ, a - 1 എന്നത് p യുടെ ഗുണിതമായിരിയ്ക്കും. അതിനെ ചുവടെ കൊടുത്തിരിയ്ക്കുന്നതുപോലെ രേഖപ്പെടുത്താം.

formula_2

ഇവിടെ a = 2, p = 7 ആയാൽ, 2 - 1 = 64 - 1 = 63 = 7 × 9 ആണല്ലോ.

ഫെർമയുടെ ചെറിയ നിയമമമാണ് ഫെർമയുടെ അഭാജ്യസംഖ്യാപരിശോധന ഉൾപ്പെടെ നിരവധി അഭാജ്യതാ പരിശോധനാ രീതികളുടെ അടിസ്ഥാനം. സംഖ്യാശാസ്ത്രത്തിൽ വളരെയധികം പ്രാധാന്യമുള്ളതാണു ഈ നിയമം.


</doc>
<doc id="232708" url="https://ml.wikipedia.org/wiki?curid=232708" title="ചീഫ് ഓഫ് ആർമി സ്റ്റാഫ് (ഇന്ത്യ)">
ചീഫ് ഓഫ് ആർമി സ്റ്റാഫ് (ഇന്ത്യ)

ഇന്ത്യൻ കരസേനയിലെ ഏറ്റവും ഉയർന്ന റാങ്ക് ഓഫീസറാണ് ചീഫ് ഓഫ് ആർമി സ്റ്റാഫ്. സാധാരണയായി ജനറൽ റാങ്കിൽ പെട്ട 4-നക്ഷത്ര ഓഫീസറാണ് ഈ പദവിയിലിരിക്കുന്നത്. ചുരുക്കരൂപത്തിൽ COAS എന്നാണ് ഈ പദവി ഇന്ത്യയിലെ സേനാതല സന്ദേശ‌വിനിമയ ശൃംഖലകളിലുപയോഗിക്കുന്നത്. 2012 മേയ് 31-ന് അധികാരമേറ്റെടുത്ത ജനറൽ ബിക്രം സിങാണ് നിലവിലെ COAS.


</doc>
<doc id="232716" url="https://ml.wikipedia.org/wiki?curid=232716" title="ബിക്രം സിങ്">
ബിക്രം സിങ്

ഇന്ത്യൻ ആർമിയുടെ ചീഫ് ഓഫ് ആർമി സ്റ്റാഫായിരുന്നു ജനറൽ ബിക്രം സിങ്,PVSM, UYSM, AVSM, SM, VSM, ADC കിഴക്കൻ കമാണ്ടിന്റെ തലവനായിരുന്ന ഇദ്ദേഹം 2012 മേയ് 31-ന് ജനറൽ വി.കെ സിങ് വിരമിച്ച ഒഴിവിലാണ് ഇന്ത്യയുടെ 27-ാമത് CoAS ആയി ചുമതലയേറ്റത്.ജെനറൽ ജെ.ജെ. സിങിന് ശേഷം CoAS പദവി വഹിക്കുന്ന രണ്ടാമത്തെ സിഖ് വംശജനാണ് ഇദ്ദേഹം.

സുർജീത് കൗറാണ് ഭാര്യ. ഇവർക്ക് രണ്ട് കുട്ടികളുണ്ട്.

നാഷണൽ ഡിഫൻസ് അക്കാദമിയിൽ നിന്നും ബിരുദധാരിയായ ബിക്രം സിങ്, 1972 മാർച്ച് 31-ന് സിഖ് ലൈറ്റ് ഇൻഫൻട്രിയിലൂടെയായിരുന്നു സൈന്യത്തിൽ ചേർന്നത്. ഇൻഫൻട്രി സ്കൂളിൽ അദ്ദേഹം "മികച്ച യുവ ഓഫീസർ", "മികച്ച കമാണ്ടോ", "മികച്ച യുദ്ധതന്ത്രവിദ്യാർത്ഥി" ആയിരുന്നു. ഇൻഫൻട്രി സ്കൂളിൽ പിന്നീട് അധ്യാപകനായും അദ്ദേഹം സേവനമനുഷ്ടിച്ചു.

ഹയർ കമാണ്ട് കോഴ്സ് വിജയിച്ചതിനുശേഷം മിലിട്ടറി ഓപ്പറേഷൻസ് ഡയറക്ടറേറ്റിൽ ഡയറക്ടറായി അദ്ദേഹം സേവനമാരംഭിച്ചു. ഈ സമയത്ത് നടന്ന കാർഗിൽ യുദ്ധത്തിൽ ഇന്ത്യൻ ആർമിയുടെ മാധ്യമ വക്താവായും അദ്ദേഹം സേവനം ചെയ്തു.

കിഴക്കൻ കമാണ്ടിന്റെ GOC-ഇൻ-ചാർജ്, GOC 15 കോർപ്സ്, GOC രാഷ്ട്രീയ റൈഫിൾസ്, കോംഗോയുടെ കിഴക്കൻ ഡിവിഷന്റെ GOC , എന്നീ പദവികളിലും സേവനമനുഷ്ടിച്ചു. തന്റെ സേവനകാലം ഏറ്റവും കൂടുതൽ ചെലവഴിച്ച ജമ്മു-കശ്മീരിൽ വെച്ച് അദ്ദേഹത്തിന് വെടിയേൽക്കുകയുമുണ്ടായി.



</doc>
<doc id="232721" url="https://ml.wikipedia.org/wiki?curid=232721" title="പരമവിശിഷ്ടസേവാ മെഡൽ">
പരമവിശിഷ്ടസേവാ മെഡൽ

ഇന്ത്യയുടെ ഒരു സൈനിക പുരസ്കാരമാണ് പരംവിശിഷ്ട് സേവാ മെഡൽ അഥവാ PVSM. ഇന്ത്യയിലെ സായുധസേനാംഗങ്ങളിലെ സൈനികരുടെ പരമവിശിഷ്ടസേവനത്തിനുള്ള പാരിതോഷികമായാണ് ഇത് നൽകുന്നതെങ്കിലും ഇന്ത്യൻ ആർമ്മിയിലെ സീനിയർ റാങ്കുകാർക്കാണ് ഈ മെഡൽ നിലവിൽ നൽകിവരുന്നത്. സമാധാനകാല സേവനത്തിനാണ് ഈ പുരസ്കാരം നൽകുന്നത്. ഈ മെഡൽ ലഭിക്കുന്ന പട്ടാളക്കാർക്ക് തങ്ങളുടെ പേരിന്റെ കൂടെ PVSM എന്ന് ചേർക്കാൻ അധികാരമുണ്ട്. 

1960 ജനുവരി 26-നാണ് ഇത് രൂപീകൃതമായത്.. വിശിഷ്ടസേവാ മെഡൽ ക്ലാസ്-I, വിശിഷ്ടസേവാ മെഡൽ ക്ലാസ്-II, വിശിഷ്ടസേവാ മെഡൽ ക്ലാസ്-III എന്നിങ്ങനെ മൂന്ന് മെഡലുകളാണ് അന്ന് രൂപീകരിച്ചത്. പിന്നീട് 1967 ജനുവരി 27-ന് വിശിഷ്ടസേവാ മെഡൽ ക്ലാസ്-I നെ പരമവിശിഷ്ടസേവാ മെഡൽ എന്നും, വിശിഷ്ടസേവാ മെഡൽ ക്ലാസ്-II നെ അതിവിശിഷ്ടസേവാ മെഡൽ എന്നും, വിശിഷ്ടസേവാ മെഡൽ ക്ലാസ്-III നെ വിശിഷ്ട സേവാ മെഡൽ എന്നും പുനർനാമകരണം ചെയ്യുകയുണ്ടായി.



</doc>
<doc id="232724" url="https://ml.wikipedia.org/wiki?curid=232724" title="ഉത്തം യുദ്ധസേവാ മെഡൽ">
ഉത്തം യുദ്ധസേവാ മെഡൽ

യുദ്ധകാലത്തെ അസാധാരണസേവനങ്ങൾക്ക് ഇന്ത്യാ ഗവണ്മെന്റ് നൽകുന്ന ഒരു സൈനിക പുരസ്കാരമാണ് ഉത്തം യുദ്ധ് സേവാ മെഡൽ അഥവാ UYSM. സമാധാനകാലസേവനങ്ങൾക്ക് സൈനികർക്ക് നൽകുന്ന പുരസ്കാരമായ അതിവിശിഷ്ട് സേവാ മെഡലിന് തതുല്യമാണ് ഈ പുരസ്കാരം. ഉത്തം യുദ്ധ് സേവാ മെഡൽ മരണാനന്തരമായും നൽകാറുണ്ട്.


</doc>
<doc id="232731" url="https://ml.wikipedia.org/wiki?curid=232731" title="അതിവിശിഷ്ടസേവാ മെഡൽ">
അതിവിശിഷ്ടസേവാ മെഡൽ

ഇന്ത്യൻ സേനയിലെ സൈനികർക്ക് അതിവിശിഷ്ടസേവനങ്ങൾക്ക് ഇന്ത്യാ ഗവണ്മെന്റ് നൽകുന്ന പുരസ്കാരമാണ് അതിവിശിഷ്ടസേവാ മെഡൽ അഥവാ AVSM.

മരണാനന്തരമായും ഈ പുരസ്കാരം നൽകാറുണ്ട്. ഈ പുരസ്കാരത്തിനർഹമായ സൈനികർ യൂണിഫോമിൽ AVSM റിബൺ ധരിക്കുന്നു. കൂടാതെ പ്രസ്തുത സൈനികന്റെ പേരിനോടൊപ്പം AVSM എന്ന് അഭിസംബോധന ചെയ്യുന്നു.

1960 ജനുവരി 26-നാണ് ഇത് രൂപീകൃതമായത്.. വിശിഷ്ടസേവാ മെഡൽ ക്ലാസ്-I, വിശിഷ്ടസേവാ മെഡൽ ക്ലാസ്-II, വിശിഷ്ടസേവാ മെഡൽ ക്ലാസ്-III എന്നിങ്ങനെ മൂന്ന് മെഡലുകളാണ് അന്ന് രൂപീകരിച്ചത്. പിന്നീട് 1967 ജനുവരി 27-ന് വിശിഷ്ടസേവാ മെഡൽ ക്ലാസ്-I നെ പരമവിശിഷ്ടസേവാ മെഡൽ എന്നും, വിശിഷ്ടസേവാ മെഡൽ ക്ലാസ്-II നെ അതിവിശിഷ്ടസേവാ മെഡൽ എന്നും, വിശിഷ്ടസേവാ മെഡൽ ക്ലാസ്-III നെ വിശിഷ്ട സേവാ മെഡൽ എന്നും പുനർനാമകരണം ചെയ്യുകയുണ്ടായി.



</doc>
<doc id="232738" url="https://ml.wikipedia.org/wiki?curid=232738" title="മസ്ജിദ് ഖുബാ">
മസ്ജിദ് ഖുബാ

മുഹമ്മദ്‌ നബി മക്കയിൽ നിന്നും മദീനയിൽ ആദ്യമായി കാൽകുത്തിയ സ്ഥാനത്ത് നിർമിച്ച പള്ളിയാണ് മസ്ജിദ് ഖുബാ ().

പ്രവാചകലബ്ധി ലഭിച്ച മുഹമ്മദ് നബിയെയും അദ്ദേഹത്തിന്റെ അനുയായികളെയും ജനിച്ചുവളർന്ന മക്കയിലെ ഖുറൈഷികൾ ദ്രോഹിക്കാൻ തുടങ്ങിയതോടെ നാടുവിടാൻ തീരുമാനിക്കുകയായിരുന്നു. അനുയായികളിലധികം പേരെയും നേരത്തെ തന്നെ യാത്രയയച്ച മുഹമ്മദ് നബി അബൂബക്കർ സിദ്ദീഖിനൊപ്പമാണു മദീനയിലേക്കു ഹിജ്‌റ നടത്തിയത്. മക്കയിൽ നിന്നുള്ള ഹിജ്റയുടെ വാർത്തകേട്ട മദീന നിവാസികൾ മുഹമ്മദ്‌ നബിയെ പ്രതീക്ഷിച്ച് എല്ലാ ദിവസവും രാവിലെ മദീനയുടെ വെളിയിലുള്ള ഹർറയിൽ ചെന്ന് കാത്തുനിൽക്കുമായിരുന്നു. അങ്ങനെയിരിക്കെ ഒരു യഹൂദിയാണ് മദീനയിലെ മലമുകളിൽവെച്ച് മുഹമ്മദ്‌ നബി വരുന്നത് കണ്ടത്. അയാൾ മലമുകളിൽ കയറി എല്ലാവരെയും വിളിച്ചു. ജന്മനാടായ മക്കയിലെ ജീവിതം അസഹനീയമായിത്തീർന്ന സന്ദർഭത്തിൽ പലായനം (ഹിജ്‌റ: 622) ചെയ്ത് മദീനയിലെത്തിച്ചേർന്ന നബിയെ ദേശവാസികൾ മുഴങ്ങുന്ന തുകൽവാദ്യങ്ങൾ മുട്ടിയും മനോഹരമായ സ്വാഗതഗീതികൾ ആലപിച്ചും സ്വീകരിച്ചാനയിച്ചു. ഇതാ, ഞങ്ങൾക്കുമേൽ പൂർണചന്ദ്രൻ വന്നുദിച്ചിരിക്കുന്നു (അശ്‌റക്കൽ ബദറൂ അലെയ്‌നാ) എന്നാണവർ മധുരമായി പാടിത്തുടങ്ങിയത്. ആ വരവേല്പിനെ അനുസ്മരിച്ചും ബാലികമാരുടെ അന്നത്തെ ഈണത്തെ അനുകരിച്ചും ഇന്നും കേരളമടക്കമുള്ള പ്രദേശങ്ങളിൽ പ്രവാചകന്റെ പിറന്നാളിന് സ്വാഗതമോതിക്കൊണ്ട് അദ്ദേഹത്തിന്റെ ജന്മമാസത്തിൽ നബികീർത്തനങ്ങൾ പാടിപ്പോരുന്നുണ്ട്.

ഖുബായിലുള്ള ഇംറുഉൽ ഖൈസിന്റെ മകൻ കുത്സൂമിന്റെ വീട്ടിൽ മുഹമ്മദ്‌ നബി എത്തി. വീടിന്റെ മുറ്റത്ത് അവരുടെ കാരക്ക ഉണക്കുന്ന ഒരു തരിശു നിലം മുഹമ്മദ്‌ നബി ഏറ്റെടുത്തു അവിടെ ഒരു പള്ളി പണികഴിപ്പിച്ചു. മുആദുബിൻ ജബലിനെ അവിടെ ഇമാമാക്കി നിശ്ചയിക്കുകയും ചെയ്തു. ആ പള്ളിയാണ് പിന്നീട് മസ്ജിദ് ഖുബാ എന്നാ പേരിൽ പ്രശസ്തമായത്‌. തുടർന്ന് മസ്ജിദുന്നബവി നിൽക്കുന്ന സ്ഥാനം കേന്ദ്രമാക്കി പള്ളി നിർമിച്ചു അവിടെ താമസമാക്കി. എങ്കിലും തുടർന്നും ആദ്യപള്ളിക്ക് മുഹമ്മദ്‌ അർഹമായ സ്ഥാനം നൽകി ആദരിച്ചു. എല്ലാ ശനിയാഴ്ചയും മുഹമ്മദ്‌ നബി അവിടെ പോവുകയും നിസ്കരിക്കുകയും ചെയ്തിരുന്നു ഇസ്ലാമിക ഗ്രന്ഥങ്ങളിൽ രേഖപ്പെടുത്തിയിട്ടുണ്ട്..

മുഹമ്മദ്‌ നബിയുടെ നിർമ്മാണ ശേഷം ഖുബാ പള്ളി പലതവണ പുനർനിർമ്മിക്കപ്പെട്ടിട്ടുണ്ട്. ഉമയ്യാദ് ഖലീഫ അബ്ദുൽ മലിക് മസ്ജിദുന്നബവി വികസിപ്പിച്ചശേഷം ഖുബാ മസ്ജിദും പുനരുദ്ധരിക്കുകയുണ്ടായി. പിൽക്കാലത്ത് ഒട്ടോമാൻ ഭരണകൂടം ഇത് വളരെ വിപുലീകരിച്ചു. അവസാനമായി 1986-ൽ ഫഹ്ദ് രാജാവ് പുതുക്കി പണിത പള്ളിയാണ് ഇപ്പോഴുള്ളത്

മുഹമ്മദ്‌ നബി മദീനയിൽ ആദ്യമായി കാൽകുത്തിയ സ്ഥാനത്ത് അദ്ദേഹം തന്നെ നേതൃത്വം നൽകി നിർമിച്ച പള്ളിയാണ് മസ്ജിദ് ഖുബാ. മുഹമ്മദ്‌ നബി മരണം വരെ മസ്ജിദ് ഖുബാ സന്ദർശനം നടത്തിയിരുന്നു. മസ്ജിദു ഖുബായിൽ വെച്ചുള്ള നിസ്കാരം ഉംറയോട് തുല്യമാണെന്ന് നബി പറഞ്ഞിട്ടുണ്ട്. അതിനാൽ തന്നെ ഇന്ന് മസ്ജിദ് ഖുബാ സന്ദർശനബഹുലമാണ്. മുഹമ്മദ്‌ നബി മരണപ്പെട്ട ശേഷം മറ്റു സ്വഹാബിമാർ ഈ പള്ളി സന്ദർശിക്കുകയും നിസ്കരിക്കുകയും പ്രത്യേകം ആദരിക്കുകയും ചെയ്തിരുന്നു.


</doc>
<doc id="232753" url="https://ml.wikipedia.org/wiki?curid=232753" title="ഷാബാഗ് ചത്വരം">
ഷാബാഗ് ചത്വരം

ബംഗ്ലാദേശിന്റെ തലസ്ഥാന നഗരിയായ ഢാക്കയിൽ സ്ഥിതിചെയ്യുന്ന ഒരു ചത്വരമാണ് ഷാബാഗ് ചത്വരം അഥവാ പ്രോജോമ്നോ ഛത്ത്ർ(ഇംഗ്ലീഷ്: Shahbagh Square;ബാംഗ്ല: বাংলায় প্রজন্ম চত্বর). 1971ലെ ബംഗ്ലാദേശ് വിമോചന വിപ്ലവകാലത്തെ കുറ്റവാളികൾക്ക് വധശിക്ഷനൽകണം എന്ന ആവശ്യമുന്നയിച്ച് 2013 ഫെബ്രുവരി 7ൻ വിദ്യാർത്ഥികൾ, സാമൂഹ്യപ്രവർത്തകർ, രാഷ്ട്രീയക്കർ തുടങ്ങിയ വൻ ജനാവലിയുടെ നേതൃത്തത്തിൽ നടന്ന പ്രധിഷേധത്തിന് വേദിയായത് ഷാബാഗ് ചത്വരമാണ്. യുദ്ധകാലത്ത് പാകിസ്താൻ സേനയെ സഹാരിക്കുകയും നിരവധി ബംഗ്ലാദേശികളെ കൊലപ്പെറ്റുത്തുകയും ചെയ്ത ബംഗ്ലാദേശിലെ ഒരു മുസ്ലീം രാഷ്ടീയക്കാരനും ജമാഅത്തെ ഇസ്ലാമി എന്ന സംഘടനയുടെ നേതാവുമായ അബ്ദുൽ ഖാദർ മൊല്ല എന്നയാൾക്ക് വധശിക്ഷനൽകാത്തതിനെ ചോദ്യംചെയ്തുകൊണ്ടായിരുന്നു പ്രധാന പ്രധിഷേധം.



</doc>
<doc id="232785" url="https://ml.wikipedia.org/wiki?curid=232785" title="മയ്യനാട്ട് ഏ. ജോൺ">
മയ്യനാട്ട് ഏ. ജോൺ

പ്രമുഖനായ മലയാള ക്രൈസ്തവ സാഹിത്യകാരനായിരുന്നു മയ്യനാട് എ. ജോൺ(8 ആഗസ്റ്റ് 1894 - 20 ജനുവരി 1968).
കൊല്ലം ജില്ലയിലെ മയ്യനാട് കോടിയിൽ വീട്ടിൽ വറീത് ആന്റണിയുടെയും മറിയത്തിന്റെയും മകനായി ജനിച്ചു. സ്കൂൾ വിദ്യാഭ്യാസം സ്വദേശത്തും കലാശാലാ വിദ്യാഭ്യാസം തിരുവനന്തപുരത്തുമായിരുന്നു. ബിരുദം നേടിയശേഷം പത്ര പ്രവർത്തനത്തിലും സാഹിത്യ രചനയിലും ശ്രദ്ധയൂന്നി. പതിനാറ് പുസ്തകങ്ങൾ രചിച്ചു.



1937-ൽ മയ്യനാട്ട് ഏ. ജോണിന്റെ ക്രിസ്ത്വാനുകരണം തർജ്ജമ അതിലെ ചില പദപ്രയോഗങ്ങൾ വിവാദമായതിന്റെ പേരിൽ ശ്രദ്ധിയ്ക്കപ്പെട്ടു. 1942-ൽ രണ്ടാം പതിപ്പു് പ്രസിദ്ധീകരിച്ചു. 1990-കളിൽ എറണാകുളം ബ്രോഡ് വേയിലെ സെയിന്റ് പോൾസ് പ്രസാധകർ ഈ കൃതിയുടെ പുനഃപ്രസിദ്ധീകരണം നടത്തി.



</doc>
<doc id="232795" url="https://ml.wikipedia.org/wiki?curid=232795" title="സുഡോ">
സുഡോ

യുണിക്സ്-സദൃശ് ഓപ്പറേറ്റിങ് സിസ്റ്റങ്ങളിൽ ഉപയോഗിക്കുന്ന ഒരു നിർദ്ദേശമാണ് സുഡോ (sudo). മറ്റു നിർദ്ദേശങ്ങൾക്കൊപ്പം സുഡോ ചേർത്ത് ഉപയോഗിക്കുമ്പോൾ അവ സൂപ്പർ യൂസർ നിലയിൽ പ്രവർത്തിക്കും.

ഉദാഹരണം: sudo reboot


</doc>
<doc id="232797" url="https://ml.wikipedia.org/wiki?curid=232797" title="നോർത്ത് ഗോവ">
നോർത്ത് ഗോവ

ഗോവ സംസ്ഥാനത്തിലെ രണ്ട് ജില്ലകളിൽ ഒന്നാണ് നോർത്ത് ഗോവ(North Goa ) അല്ലെങ്കിൽ വടക്കൻ ഗോവ. 1736ച.കി.മീ യാണ് ഈ ജില്ലയുടെ ആകെ വിസ്തീർണം. നോർത്ത്ഗോവയുടെ വടക്ക് മഹാരാഷ്ട്രയിലെ സിന്ദുദുർഗ്, കൊൽഹാപുർ ജില്ലകളും കിഴക്ക് കർണാടകത്തിലെ ബെൽഗാം ജില്ലയും തെക്ക് സൗത്ത് ഗോവയും സ്ഥിതിചെയ്യുന്നു. നോർത്ത് ഗോവയുടെ പടിഞ്ഞാറുഭാഗത്ത് അറബിക്കടലാണ്.

ഇന്നത്തെ നോർത്ത് ഗോവയിലെ ഭൂരിഭാഗം പ്രദേശങ്ങളും, (ഉദാ: പെർണേം, സത്തരീ, ബിച്ചോളിം) സാവന്തവാഡി രാജവംശത്തിന്റെ കീഴിലായിരുന്നു. പോണ്ഡ എന്ന പ്രദേശം മറാത്താരാജാക്കന്മാരും സാവന്തവാഡി രാജാക്കന്മാരും ഭരിച്ചിരുന്നു. 18ആം നൂറ്റാണ്ടിൽ പറങ്കികൾ ഈ പ്രദേശം കീഴടക്കി. 1961ൽ ഇന്ത്യൻ യൂണിയനിൽ ലയിക്കുന്നതുവരെ പോർച്ചുഗീസുകാരാണ് ഇവിടം ഭരിച്ചിരുന്നത്.

ഗോവയും ദാമൻ ദിയുവും അക്കാലത്ത് കേന്ദ്രഭരണ പ്രദേശങ്ങളായിരുന്നു. ഗോവ എന്ന ഒരൊറ്റ ജില്ലയും ദാമൻ ദിയും കൂടിച്ചേർന്ന് ഗോവ കേന്ദ്രഭരണപ്രദേശം എന്നാണ് അറിയപ്പെട്ടിരുന്നത്. 1987 മേയ് 30-ന് ഗോവയ്ക്ക് സംസ്ഥനപദവി ലഭിക്കുകയും ദാമൻ ദിയു ഒരു കേന്രഭരനപ്രദേശമായി തുടരുകയും ചെയ്തു. നോർത്ത് ഗോവ സൗത്ത് ഗോവാ എന്നിങ്ങനെ രണ്ട് ജില്ലകളായ് ഗോവൻ സംസ്ഥാനത്തെ വിഭജിക്കുകയും ചെയ്തു.

അക്ഷാംശം 15o 48’ 00” N നും 14o 53’ 54” Nനും രേഖാംശം 73o E നും 75o നും ഇടയിലാണ് നോർത്ത് ഗോവയുടെ സ്ഥാനം. ഏകദേശം കേരളത്തിന്റ്റേതിനു സമാനമായ ഭൂപ്രകൃതിയാണ് ഗോവയിലും കാണപ്പെടുന്നത്.

നോർത്ത് ഗോവയുടെ ഭരണതലസ്ഥാനം പനാജി ജില്ലയാണ്. ഗോവ സംസ്ഥാനത്തിന്റെ തലസ്ഥാനവും പനാജിതന്നെ. 

നോർത്ത് ഗോവയെ പനാജി, മാപുസ, ബിചോളിം, പോണ്ട എന്നിങ്ങനെ ഉപവിഭാഗങ്ങളായും വിഭജിച്ചിട്ടുണ്ട്. തിസ്വാഡി (പനാജി), ബർദേസ് (മാപുസ), പെർനേം, ബിചോളിം, സത്തരീ (വാൽപോയ്) പോണ്ട എന്നിങ്ങനെ 6 താലൂക്കുകളാണ് നോർത്ത് ഗോവയിലുള്ളത്.

2011ലെ കാനേഷുമാരി പ്രകാരം 817,761ആണ് നോർത്ത് ഗോവയിലെ ജനസംഖ്യ. കൊമോറസ് രാജ്യത്തിലെ ആകെ ജനസംഖ്യയ്ക്ക് ഏകദേശം തുല്യമാണിത്.ജനസംഖ്യയുടെ കാര്യത്തിൽ ഇന്ത്യയിലെ ആകെ 640 ജില്ലകളിൽ 480-ആമതാണ് നോർത്ത് ഗോവയുടെ സ്ഥാനം. യാണ് നോർത്ത് ഗോവയിലെ ജനസാന്ദ്രത. 2001-2011 ദശകത്തിൽ ഇവിടുത്തെ ജനസംഖ്യാവർദ്ധനവ് 7.8% ആയിരുന്നു. 959 ആണ് നോർത്ത് ഗോവയിലെ ലിംഗാനുപാതം. മൊത്തം ജനങ്ങളിൽ 88.85% പേരും സാക്ഷരരാണ്.

നോർത്ത് ഗോവയിലെ ഭൂരിഭാഗം സ്വദേശിയരും കൊങ്കണിയാണ് സംസാരിക്കുന്നത്. മറാത്തിയും ഇവിടെ സംസാരിക്കാറുണ്ട്. ഭൂരിഭാഗം ജനങ്ങൾക്കും ഇംഗ്ലീഷും ഹിന്ദിയും മനസ്സിലാക്കാൻ സാധിക്കും. 



</doc>
<doc id="232801" url="https://ml.wikipedia.org/wiki?curid=232801" title="മഡ്ഗാവ്">
മഡ്ഗാവ്

സൗത്ത് ഗോവ ജില്ലയുടെ ഭരണ തലസ്ഥാനവും ഗോവയിലെ ഏറ്റവും ജനസംഖ്യയുള്ള രണ്ടാമത്തെ നഗരവുമാണ് മഡ്ഗാവ് (). ഗോവയുടെ വ്യാപാര തലസ്ഥാനം, സാംസ്കാരികതലസ്ഥാനം എന്നീ വിശേഷണങ്ങളും മഡ്ഗാവിനുണ്ട്

മാതാഗ്രാമം എന്ന സംസ്കൃതപദത്തിൽനിന്നുമാണ് മഡ്ഗാവ്(Modgāo) എന്ന കൊങ്കിണി വാക്ക് ഉദ്ഭവിക്കുന്നത്. പറങ്കികൾ ഉച്ചാരണ സൗകര്യത്തിനായി അതിനെ മർഗൗ(Margão ) എന്നാക്കി മാറ്റി.

ൽ സമുദ്രനിരപ്പിൽനിന്നും ഏകദേശം 31മീ(102 അടി) ഉയരത്തിലാണ് മഡ്ഗാവിന്റെ സ്ഥാനം. 

ഗോവയിലെ തന്നെ ഏറ്റവും പഴക്കം ചെന്ന നഗരങ്ങലിലൊന്നാണ് ഇത്. ദ്രുതഗതിയിൽ വികസിച്ചുകൊണ്ടിരിക്കുന്ന ഒരു ഗോവൻ നഗരമാണ് മഡ്ഗാവ്

ഉഷ്ണമേഖലാ മൺസൂൺ കാലാവസ്ഥയാണ് മഡ്ഗാവിൽ അനുഭവപ്പെടുന്നത്. ഇവിടുത്തെ ശൈത്യം അത്ര കാഠിന്യമേറിയതല്ല. പൊതുവെ കേരളത്തിന്റേതിനു സമാനമായ കാലാവസ്ഥതന്നെയാണ് ഇവിടേയും ഉള്ളത്. മാർച്ച് മുതൽ മേയ് വരെയുള്ള വേനൽക്കാലത്ത് അന്തരീക്ഷതാപനില 32°C വരെ ഉയരാറുണ്ട്. ഡിസംബർ മുതൽ ഫെബ്രുവരി വരെയുള്ള ശൈത്യകാലത്ത് ഇത് 20 °C മുതൽ 28 °C വരെയായിരിക്കും 

ജൂൺ മുതൽ സെപ്തംബർ വരെയുള്ള കാലയളവാണ് മൺസൂൺകാലം. മഡ്ഗാവിലെ വാർഷിക ശരാശരി വർഷപാതം 2881 mm (113.5 inches) ആണ്.

23കി.മീ അകലെയുള്ള ഡാബോലിം വിമാനത്താവളമാണ് മഡ്ഗാവിനേറ്റവും അടുത്തുള്ള വിമാനത്താവളം

ഗോവയിലെതന്നെ ഏറ്റവും പ്രധാനപ്പെട്ട തീവണ്ടിനിലയങ്ങളിലൊന്നാണ് മഡ്ഗാവ് തീവണ്ടിനിലയം. കൊങ്കൺ റെയിൽ വേയിലെ ഒരു പ്രധാന ജങ്ക്ഷൻ കൂടിയാണ് മഡ്ഗാവ്. മിക്ക തീവണ്ടികൾക്കും മഡ്ഗാവിൽ സ്റ്റോപ്പുണ്ട്. 
കൊങ്കൺ റെയിൽ വേയുടെ കീഴിലുള്ള ഒരു സകൈ ബസ് മെട്രോയും പരീക്ഷണാടിസ്ഥാനത്തിൽ മഡ്ഗാവിൽ പ്രവർത്തിക്കുന്നുണ്ട്. 
ദേശിയ പാത 17 മഡ്ഗാവിനെ, ഉഡുപ്പി, മാംഗ്ലൂർ, കർവാർ, ബോംബേ തുടങ്ങിയ നഗരങ്ങളുമായി ബന്ധിപ്പിക്കുന്നു. കൂടാതെ മഡ്ഗാവിനെ പോണ്ടയുമായും മറ്റ് നഗരങ്ങളുമായും ബന്ധിപ്പിക്കുന്ന റോഡ് ശ്രംഖലതന്നെ ഗോവയിലുണ്ട്.

മഡ്ഗാവിൽ ഏറ്റവുമധികം ആളുകൾ സംസാരിക്കുന്നത് കൊങ്കണി ഭാഷയാണ്. പോർച്ചുഗീസ് ഭാഷ സംസാരിക്കുന്ന ചെറിയൊരംശം ആളുകളും മഡ്ഗാവിലിന്നുണ്ട്. കൊങ്കണിയെ കൂടാതെ ഇംഗ്ലീഷ്, മറാത്തി ഹിന്ദി മുതലായ ഭാഷകളും മഡ്ഗാവിൽ വ്യാപകമായി സംസാരിക്കുന്നു.

ഗോവയുടെ സാംസ്കാരികതലസ്ഥാനം എന്നും മഡ്ഗാവ് അറിയപ്പെടുന്നു. 2008ൽ ഗോവൻ മുഖ്യമന്ത്രിയായിരുന്ന ദിഗംബർ കമ്മത്ത് രവീന്ദ്രഭവൻ എന്ന ഒരു സാംസ്കാരിക കേന്ദ്രം മഡ്ഗാവിൽ ഉദ്ഘാടനം ചെയ്യുകയുണ്ടായി. അന്താരാഷ്ട്ര ചലച്ചിത്രോത്സവം (ഇന്ത്യ)ഗോവ അന്താരാഷ്ട്ര ചലച്ചിത്രോത്സവത്തിനും മഡ്ഗാവ് ആതിഥ്യം വഹിച്ചിട്ടുണ്ട്. ഗോവയിലെ ഏറ്റവും വലിയ സ്റ്റേഡിയം സ്ഥിതിചെയ്യുന്നതും മഡ്ഗാവിന് സമീപമാണ്



</doc>
<doc id="232802" url="https://ml.wikipedia.org/wiki?curid=232802" title="മസ്ജിദുൽ ഖിബ്‌ലതൈൻ">
മസ്ജിദുൽ ഖിബ്‌ലതൈൻ

സൗദി അറേബ്യയിലെ മദീനയിലുള്ള മസ്ജിദ് ഖിബ്‌ലതൈൻ () മുഹമ്മദ്‌ നബിയുടെയും ഇസ്ലാമിക ചരിത്രത്തിലെയും സുപ്രധാന സംഭവം നടന്ന പള്ളിയാണ്. മദീനയുടെ പടിഞ്ഞാറു ഭാഗത്തുള്ള ഹർറത്തുൽവബ്റ പർവതത്തിന്റെ വടക്കു പടിഞ്ഞാറ് ഭാഗത്ത് അഖീഖുസ്സുഗ്റ താഴ്വരക്ക് അഭിമുഖമായിട്ടാണ് മസ്ജിദ് ഖിബ്‌ലതൈൻ സ്ഥിതിചെയ്യുന്നത്.

മുഹമ്മദ്‌ നബി മദീനയിലെത്തി പതിനേഴ് മാസക്കാലം നിസ്കാരത്തിൽ അഭിമുഖീകരിച്ചിരുന്നത് ജെറുസലേമിലെ ബൈതുൽ മുഖദ്ദസിലേക്കായിരുന്നു. എന്നാൽ മുഹമ്മദ്‌ നബിക്ക് കഅബയോടുള്ള ആത്മബന്ധം വളരെ കൂടുതലായിരുന്നതിനാൽ ഖിബ് ലയായി കഅബാശരീഫ് തിരഞ്ഞെടുക്കപ്പെടണമെന്ന് ആഗ്രഹിച്ചു. തുടർന്ന് കഅബയിലേക്ക് ഖിബ്ല മാറ്റാനുള്ള ഉത്തരവ് ഖുർആനിലടെ ലഭിച്ചു. അതു പ്രകാരം നബിയും അനുചരനമാരും കഅബയിലേക്ക് തിരിയുകയും അതിനെ ഖിബ്‌ലയാക്കി സ്വീകരിക്കുകയും ചെയ്തു. നാല് റക്അത്തുള്ള ളുഹ്റിന്റെ രണ്ട് റക്അത്ത് നമസ്കരിച്ച ശേഷമായിരുന്നു ഈ ദൈവകല്പനയുണ്ടായത്. അതിനാൽ ബാക്കി രണ്ട് റക്അത്ത് കഅബക്ക് നേരെ തിരിഞ്ഞാണ് നമസ്കരിച്ചത്. ഒരു നേരത്തെ നമസ്കാരം രണ്ട് വ്യത്യസ്ത ഖിബ്‌ലകളുടെ നേരെ തിരിഞ്ഞ് നിന്ന് നമസ്കരിച്ചതിനാൽ അത് മുതൽ രണ്ട് ഖിബ്‌ലകളുള്ള പള്ളിയെന്നർഥം വരുന്ന മസ്ജിദ് ഖിബ്‌ലതൈൻ എന്ന പേരിൽ അറിയപ്പെട്ടു.


</doc>
<doc id="232803" url="https://ml.wikipedia.org/wiki?curid=232803" title="കരത്സൂബാ അൽഗൊരിതം">
കരത്സൂബാ അൽഗൊരിതം

ഇതൊരു അതിവേഗ ഗുണന അൽഗൊരിതമാണ്. അനറ്റോളി അലക്സീവിച്ച് കരത്സൂബ എന്ന റഷ്യൻ ഗണിതജ്ഞനാണിതിന്റെ ഉപജ്ഞാതാവ്. വിഭജിച്ച് കീഴടക്കുക എന്ന ഗണത്തിൽ വരുന്ന ഒരു അൽഗൊരിതമാണു കരത്സൂബാ അൽഗൊരിതം.

2 സംഖ്യകൾ x, y എന്നിവ തമ്മിൽ ഗുണിക്കണമെന്നിരിക്കട്ടേ. x എന്ന സംഖ്യയിൽ p q എന്ന അക്കങ്ങളും, y എന്ന സംഖ്യയിൽ, a b എന്ന അക്കങ്ങളും ഉണ്ട് എന്ന് ഇരിക്കട്ടേ.

ഈ സംഖ്യകളെ ചുവട്ടിൽ കൊടുത്തിരിക്കുന്നതു പോലെ രേഖപ്പെടുത്താം

x എന്നതിനെ 10 * p + q

y എന്നതിനെ 10 * a + b

സംഖ്യകൾ x,y എന്നിവ തമ്മിൽ ഗുണിച്ചാൽ

ഈ ഘട്ടത്തിൽ, 4 ഗുണിതങ്ങൾ നടത്തേണ്ടതുണ്ട്. p*a, q*a, q*b, p*b. കരത്സൂബ ഇതിലൊരു പ്രത്യേകത ദർശിച്ചു. 4 ഗുണിതത്തിനു പകരം 3 ഗുണിതം നടത്തി ശരിയായ ഉത്തരം കണ്ടെത്താമെന്നു അദ്ദേഹം നിരീക്ഷിച്ചു. ചുവട്ടിൽ കൊടുത്തതു പോലെയാണത്.

അതായത്, 
x * y = 10 * p*a + 10 * ((p+q)(a+b) - pa - qb) + q*b 

ഇതിലേ ഓരോ ഗുണിതങ്ങളും (മേൽ കൊടുത്ത വിശദീകരണത്തിലെ p*a,(p+q)*(a+b),q*b എന്നിവ), റിക്കർസീവ് ആയി ചെയ്യാവുന്നതാണു. ഓരൊ റികർസീവ് സ്റ്റെപിലെയും ഗുണിതങ്ങൾ വീണ്ടും റിക്കർസീവായി ചെയ്യാവുന്നതാണ് ഇവിടെ മുകളിൽ വിശദീകരിച്ചതു പോലെ ഓരോ റിക്കർസ്സിവ് സ്റ്റെപ്പിലെയും ഗുണിതങ്ങളുടെ എണ്ണം 4 ൽ നിന്നും 3 ആയി കുറച്ചു കൊണ്ട് വരുന്നു. ഇപ്രകാരം വളരെ വലിയ രണ്ട് സംഖ്യകൾ തമ്മിലുള്ള ഗുണിതം താരതമ്യേന കുറഞ്ഞ എണ്ണം പ്രാഥമിക ഗണിത ക്രിയകൾ വഴി കണക്ക് കൂട്ടാവുന്നതാണ്.

നിലവിൽ ഉള്ള സാധാരണ ഗുണിതത്തിൽ, രണ്ട് n അക്കങ്ങളുള്ള സംഖ്യകളുടെ സങ്കീർണ്ണത n ആകുമ്പോൾ കരത്സൂബ അൽഗരിതത്തിന്റെ സങ്കീർണ്ണത 3n ആണ്.

https://www.coursera.org/course/algo


</doc>
<doc id="232820" url="https://ml.wikipedia.org/wiki?curid=232820" title="ബോം ജീസസ് ബസിലിക്ക">
ബോം ജീസസ് ബസിലിക്ക

ഗോവയിൽ സ്ഥിതിചെയ്യുന്ന ഒരു UNESCO ലോകപൈതൃകകേന്ദ്രം കൂടിയായ ക്രൈസ്തവ ദേവാലയമാണ് ബോം ജീസസ് ബസിലിക്ക (Basilica of Bom Jesus or Borea Jezuchi Bajilika ()) വിശുദ്ധ ഫ്രാൻസിസ് സേവ്യറിന്റെ തിരുശേഷിപ്പുകൾ സൂക്ഷിച്ചിരിക്കുന്നത് ഈ ദേവാലയത്തിലാണ്. പോർച്ചുഗീസ് ഭരണകാലത്തെ തലസ്ഥാന നഗരിയായ ഓൾഡ് ഗോവയിലാണ് ഈ ബസിലിക്കയുള്ളത്. 

ഉണ്ണിയേശു എന്നാണ് ബോം ജീസസ് എന്ന വാക്കിനർത്ഥം. ഇന്ത്യയിലെതന്നെ ആദ്യകാല ബസിലിക്കകളിൽ ഒന്നാണ് ബൊം ജീസസ് ബസിലിക്ക. കൂടാതെ ഇന്ത്യയിലെ ബറോക്ക് വാസ്തുശൈലിയുടെ ഉത്തമ ഉദാഹരണംകൂടിയാണ് ഈ ദേവാലയം.

1594 -ലാണ് ഈ ദേവാലയത്തിന്റെ നിർമ്മാണം ആരംഭിക്കുന്നത്. 1605-ൽ ആർച്ച് ബിഷപ് ഫാ. അലെക്സിയോ ദെ മെനീസിസ് ദേവാലയം ദൈവസേവാർത്ഥം സമർപ്പിച്ചു. ക്രിസ്തുമതത്തിന്റെ ചരിത്രത്തിൽ തന്നെ ഒരു നാഴികകല്ലായിമാറി ഈ ദേവാലയം. 

വിശുദ്ധ ഫ്രാൻസിസ് സേവ്യറിന്റെ ഭൗതിക ശരീരം സൂക്ഷിച്ചിരിക്കുന്ന ദേവാലയം എന്ന നിലയ്ക്കും പ്രശസ്തമാണ് ബോം ജീസസ് ബസിലിക്ക. പോർച്ചുഗീസ് മലാക്കയിലെ വി.പൗലോസിന്റെ ദേവാലയത്തിലായിരുന്നു ഫ്രാൻസിസ് സേവ്യരുടെ മൃതദേഹം ആദ്യം അടക്കം ചെയ്തത്. പിന്നീട് അത് അവിടെനിന്നും കപ്പൽമാർഗ്ഗം ഗോവയിലെത്തിക്കുകയായിരുന്നു. ഇന്നും അധികം കേടുപാടുകളൊന്നുമില്ലാതെ കാലത്തെ അതിജീവിച്ച് ആ വിശുദ്ധന്റെ പുണ്യശരീരം നിലനിൽക്കുന്നു. വി.ഫ്രാൻസീസ് സേവ്യറിന്റെ ശരീരം സൂക്ഷിച്ചിരിക്കുന്നതിനാൽ നിരവധി ക്രൈസ്തവരെയാണ് ഈ ദേവാലയം ദിനം പ്രതി ആകർഷിക്കുന്നത്.

ഗോവയിലെ തന്നെ ഏറ്റവും പഴക്കംചെന്ന ദേവാലയങ്ങളിൽ ഒന്നാണ് ഇത്. അമൂല്യകല്ലുകൾ പതിച്ച മാർബിളിൽ പാകിയതാണ് ദേവാലയ മന്ദിരത്തിന്റെ തറ. വളരെ മനോഹരമായി രൂപകല്പനചെയ്ത അൾത്താരയും ഈ ദേവാലയത്തിലുണ്ട്. 

ഗിയോവാനി ബാറ്റിസ്റ്റ ഫോഗിനി എന്ന ശില്പിയാണ് ഫ്രാൻസിസ് സേവ്യറിന്റെ ശവകുടീരം രൂപകൽപന ചെയ്തത്. 17-ആം നൂറ്റാണ്ടിൽ തുടങ്ങിയ ഇത് 10 വർഷങ്ങൾക്കുശേഷമാണ് പൂർത്തിയായത്. 
വി.ഫ്രാൻസിസ് സേവ്യറിന്റെ ശരീരം സൂക്ഷിച്ചിരിക്കുന്ന പേടകം വെള്ളിയിലാണ് പണിതിരിക്കുന്നത്. ഓരോ പത്തുവർഷം കൂടുംതോറും വിശുദ്ധന്റെ ശരീരം പുറത്തേക്കെടുക്കാറുണ്ട്.




</doc>
<doc id="232822" url="https://ml.wikipedia.org/wiki?curid=232822" title="ജലന്ധർ ദൊവാബ്">
ജലന്ധർ ദൊവാബ്

ഇന്ത്യയിലെ പഞ്ചാബിൽ ബിയാസ്, സത്ലുജ് എന്നീ നദികൾക്കിടയിൽ കിടക്കുന്ന ദൊവാബ് മേഖലയാണ് ജലന്ധർ ദൊവാബ് അഥവാ ദൊവാബ. ലോകത്തിൽവച്ചുതന്നെ ഏറ്റവും ഫലഭൂയിഷ്ഠമായ പ്രദേശങ്ങളിലൊന്നാണിത്. ജലന്ധർ, ഹോഷിയാർപൂർ, കപൂർത്തല, ഫഗ്വാര എന്നിവ ഈ മേഖലയിലെ പ്രധാന പട്ടണങ്ങളാണ്.

1845-46 കാലഘട്ടത്തിൽ ഒന്നാം ആംഗ്ലോ-സിഖ് യുദ്ധത്തിൽ തോൽപ്പിക്കപ്പെട്ട സിഖുകാർ ഈ പ്രദേശം അടിയറവച്ചുകൊണ്ടാണ് ബ്രിട്ടീഷുകാരുമായി സന്ധിയിലെത്തിയത്.


</doc>
<doc id="232824" url="https://ml.wikipedia.org/wiki?curid=232824" title="തുരുത്തിപറമ്പ് പള്ളി">
തുരുത്തിപറമ്പ് പള്ളി

തൃശ്ശൂർ ജില്ലയിലെ ആളൂർ പഞ്ചായത്തിൽ തുരുത്തിപറമ്പിൽ (ചാലക്കുടിയുടെ പടിഞ്ഞാറ് ഭാഗം) സ്ഥിതി ചെയ്യുന്ന ക്രൈസ്തവ ദേവാലയമാണ് തുരുത്തിപറമ്പ് പള്ളി (Thuruthiparambu Church) അഥവ വരപ്രസാദനാഥ പള്ളി (Our Lady of Grace Church). പൗരസ്ത്യ കത്തോലിക്ക വിഭാഗത്തിലെ സീറോ മലബാർ കത്തോലിക്ക സഭയുടെ ഭാഗമാണ് ഈ പള്ളി. വരപ്രസാദനാഥയുടെ നാമധേയത്തിലാണ് പള്ളി സ്ഥാപിച്ചിരിക്കുന്നത്. 

തൃശ്ശൂർ അതിരൂപതയിൽ ഇരിങ്ങാലക്കുട രൂപതയുടെ കീഴിലുള്ള ചാലക്കുടി ഫൊറോന പള്ളിയുടെ കീഴിലാണ് ഈ ഇടവക പള്ളി.

ചാലക്കുടി ഫൊറോന പള്ളിയുടെ ഭാഗമായിരുന്ന തുരുത്തിപറമ്പ് നിവാസികൾക്കായി 18 മാർച്ച് 1966 ൽ പള്ളി സ്ഥാപിച്ചു. 14 ഫെബ്രവരി 1970 ൽ ഇടവകയായി ഉയർത്തി. പുതുക്കി പണിത പള്ളിയുടെ വെഞ്ചിരിപ്പ് 26 മെയ് 2012 ന് നടത്തുകയും ചെയ്തു.

2004 ഓഗസ്റ്റ് 28 തിരുവോണനാളിൽ പള്ളിയിലെ വൈദികനായിരുന്ന ജോബ് ചിറ്റിലപ്പിള്ളിയെ കുത്തിക്കൊലപ്പെടുത്തിയ സംഭവം കേരളത്തിൽ ശ്രദ്ധയാകർഷിച്ചിരുന്നു. പള്ളിമേടയുടെ വരാന്തയിൽ വച്ച് അദ്ദേഹത്തെ, ഇരുമ്പനം ഭാസ്‌കരൻ കോളനിയിൽ രഘുകുമാർ എന്നയാൾ കത്തികൊണ്ട് വയറ്റിൽ കുത്തിക്കൊലപ്പെടുത്തുകയായിരുന്നു. രഘുകുമാറിന്, 2012 സെപ്റ്റംബർ 25-ന് സി.ബി.ഐ. പ്രത്യേക കോടതി ഇരട്ട ജീവപര്യന്തവും പിഴയും ശിക്ഷവിധിച്ചു. ജോബ് ചിറ്റിലപ്പിള്ളിയോട് കൊലയാളിക്കുണ്ടായ വ്യക്തിവൈരാഗ്യമാണ് കൊലക്ക് പ്രേരിപ്പിച്ചതെന്ന് കോടതി കണ്ടെത്തുകയും ചെയ്തു. വിശ്വാസികൾ ജോബച്ചനെ രക്തസാക്ഷിയായി കരുതുകയും പള്ളി മേട ഫാദർ ജോബ് മെമ്മോറിയൽ സെന്റർ എന്ന് പുനഃനാമകരണം ചെയ്യുകയും ചെയ്തു. കുത്തേറ്റ് മരിച്ചുവീണ സ്ഥലം അതേ പടി സംരക്ഷിക്കുകയും ചെയ്യുന്നു.



</doc>
<doc id="232842" url="https://ml.wikipedia.org/wiki?curid=232842" title="ചുമട്ടുകാരൻ">
ചുമട്ടുകാരൻ

ഭാരമുള്ള വസ്തുക്കൾ തലയിലോ ചുമലിലോ കൈയിലോ എടുത്തുയർത്തി ഒരിടത്തുനിന്നും മറ്റൊരിടത്തേക്ക് എത്തിച്ചുകൊടുത്ത് വസ്തുവിന്റെ ഉടമയോട് കൂലി വാങ്ങുന്ന വ്യക്തിയാണ് ചുമട്ടുകാരൻ. ചുമട് എടുക്കുക എന്ന തൊഴിൽ ചെയ്യുന്നതിനാൽ അത്തരം ആളുകളെ "ചുമട്ടുതൊഴിലാളി" എന്നും പറയുന്നു. പട്ടണങ്ങളിൽ കൂടാതെ ബസ്‌സ്റ്റാന്റ്, റെയിൽവെ സ്റ്റേഷൻ എന്നിവിടങ്ങളിലും സ്ഥിരം ചുമട്ടുതൊഴിലാളികൾ ഉണ്ടാവും. അങ്ങനെയുള്ളവർ അംഗീകരിച്ച ചുമട്ടുതൊഴിലാളി യൂണിയനിൽ അംഗങ്ങളായിരിക്കുന്നതൊടൊപ്പം അവരെ തിരിച്ചറിയാനായി പ്രത്യേകനിറമുള്ള വസ്ത്രവും അണിഞ്ഞിരിക്കും. വീട്ടുസാധനങ്ങളും ചരക്കുകളും വാഹനങ്ങളിൽ കയറ്റാനും അവിടെനിന്ന് താഴെ ഇറക്കാനും ചുമട്ടുകാരുടെ സേവനം ആവശ്യമാണ്. കെട്ടിടനിർമ്മാണസ്ഥലത്തും വ്യവസായശാലകളിലും ധാരാളം ചുമട്ടുകാർ ജോലി ചെയ്യുന്നു. സ്വന്തം വസ്തുക്കൾ സ്വന്തമായി കൊണ്ടുപോവാൻ കഴിയാത്തവർ ചുമട്ടുകാരുടെ സഹായം ആവശ്യപ്പെടാറുണ്ട്.


</doc>
<doc id="232844" url="https://ml.wikipedia.org/wiki?curid=232844" title="കിങ് ഫഹദ് ഖുർആൻ അച്ചടിശാല">
കിങ് ഫഹദ് ഖുർആൻ അച്ചടിശാല

ലോകത്ത് ഏറ്റവും കൂടുതൽ ഖുർആൻ അച്ചടിച്ച്‌ വിതരണം ചെയ്യുന്ന സ്ഥാപനമാണ്‌ സൗദി അറേബ്യയിലെ മദീനയിൽ സ്ഥിതി ചെയ്യുന്ന കിംഗ് ഫഹദ് ഖുർആൻ അച്ചടിശാല ().

ഖുർആന്റെ അച്ചടിയും പ്രചാരണവും ലക്ഷ്യമാക്കിയാണ് 1984-ൽ അന്നത്തെ സൗദി രാജാവ് ആയിരുന്ന ഫഹദ്‌ ബിൻ അബ്ദുൽ അസീസ്‌ അദ്ദേഹത്തിന്റെ പേരിലുള്ള ഈ സ്ഥാപനം തുടങ്ങിയത്. വർഷം പ്രതി വിവിധ വലിപ്പത്തിലുള്ള 10 മില്യൻ മുസ്ഹഫുകൾ ഇവിടെ അച്ചടിക്കുന്നുണ്ട്. കൂടാതെ മലയാളം ഉൾപ്പെടെ 40-ലധികം ലോകഭാഷകളിൽ ഖുർആൻ തർജമകളും ഖുർആൻ പാരായണത്തിന്റെ ആറ് രൂപങ്ങളിലുള്ള കാസറ്റുകളും സിഡികളും ഖുർആൻ പ്രസ് പുറത്തിറക്കിയിട്ടുണ്ട്.

മദീന കിംഗ്‌ ഫഹദ് ഖുർആൻ അച്ചടി കേന്ദ്രം ഖുർആൻ അച്ചടിക്കും വിതരണത്തിനും നൽകുന്ന പരിഗണനയുടെ ഭാഗമായി ഖുർആൻ കാലിഗ്രഫി തയാറാക്കുന്നവരുടെ അന്താരാഷ്‌ട്ര സംഗമവും വിവിധ പ്രദർശനങ്ങളും സെമിനാറുകളും സംഘടിപ്പിക്കാറുണ്ട്. ഖുർആൻ പ്രിന്റിംഗ് ആസ്പദമാക്കി തയാറാക്കപ്പെട്ട പ്രബന്ധങ്ങളുടെ അവതരണം, അച്ചടി രംഗത്തെ പുതിയ കണ്ടുപിടുത്തങ്ങളുടെ പ്രദർശനം തുടങ്ങിയവയും നടക്കുന്നു. കൂടാതെ അറബി കൈയെഴുത്ത് കലയുടെ ചാരുത വ്യക്തമാക്കുന്ന അറബി കാലിഗ്രഫിയുടെ പ്രദർശനവും നടത്താറുണ്ട്‌. ഖുർആൻ അച്ചടി രംഗത്തെ ശാസ്ത്രീയ നിരീക്ഷണങ്ങൾ, ചരിത്രം, സാങ്കേതികവഴികൾ, അസംസ്‌കൃത വസ്തുക്കൾ തുടങ്ങി വിവിധ സെമിനാറുകളും ഇവിടെ നടക്കാറുണ്ട്.
മദീനയിലെത്തുന്ന തീർഥാടകർക്ക് വ്യാഴം, വെള്ളി ദിവസങ്ങളിലൊഴികെ രാവിലെ 9.30 മുതൽ 11.30 വരെ ഖുർആൻ അച്ചടിശാല കാണാൻ സൌകര്യമുണ്ട്. സന്ദർശകർക്ക് ഒരു മുസ്ഹഫ് ഇവിടെ നിന്ന് സൗജന്യമായി നൽകുകയും ചെയ്യും.


</doc>
<doc id="232846" url="https://ml.wikipedia.org/wiki?curid=232846" title="വൺ ബില്യൺ റൈസിങ്">
വൺ ബില്യൺ റൈസിങ്

സ്ത്രീകൾക്കുവേണ്ടി സ്ത്രീകൾ നടത്തുന്ന സാർവ്വദേശീയ പ്രചരണമാണ് വൺ ബില്യൺ റൈസിംഗ് അഥവാ നൂറുകോടി ഉണരുന്നു എന്നത്. സ്ത്രീകൾക്കെതിരായ അതിക്രമങ്ങൾ അവസാനിപ്പിക്കാനും ജൻഡർ തുല്യതയും നീതിയും ഉറപ്പാക്കാനും ഈ മുന്നേറ്റം ആഹ്വാനം ചെയ്യുന്നു. 
2013 ഫെബ്രുവരി 14 ന് ലോകമെമ്പാടുമുള്ള നൂറുകോടി വനിതകൾ തങ്ങളുടെ വീടും ജോലിയും വ്യാപാരകേന്ദ്രങ്ങളും ഒക്കെ ഉപേക്ഷിച്ച് ഒരുമിച്ച് നൃത്തം ചെയ്ത് പരിപാടികൾ അവതരപ്പിച്ച് സ്ത്രീശക്തി തെളിയിക്കുക എന്നതാണ് ഈ പ്രചരണപരിപാടിയിലൂടെ ലക്ഷ്യമിട്ടത്. 

V - ദിന പ്രസ്ഥാനത്തിന്റെ പതിനഞ്ചാം വാർഷികത്തോടനുബന്ധിച്ചാണ് ഈ പ്രചരണ-പ്രക്ഷോഭ പരിപാടി സംഘടിപ്പിച്ചത്. ലോകത്തിലെ എഴുന്നൂറ് കോടി ജനങ്ങളിൽ പകുതി സ്ത്രീകളാണ്. ഈ പകുതിയിൽ മൂന്നിലൊരുഭാഗം - നൂറുകോടിയോളം സ്ത്രീകൾ - ബലാത്സംഗമുൾപ്പെടെയുള്ള അതിക്രമങ്ങൾക്കിരയാകുന്നുവെന്നാണ് കണക്കുകൾ വ്യക്തമാക്കുന്നത്. അതിക്രമങ്ങൾക്കിരയാകുന്ന ഈ നൂറുകോടി (ഒരു ബില്യൺ) സ്ത്രീകളോട് അനുഭാവം പ്രകടിപ്പിച്ച് സംഘടിപ്പിച്ച വൺവില്യൺ റൈസിംഗിന്റെ മുഖ്യ സംഘാടക അമേരിക്കയിലെ പ്രമുഖ സാമൂഹിക പ്രവർത്തകയും നാടകപ്രവർത്തകയുമായ ഈവ് എൻസ്ലറും അവരുടെ വി-ദിനപ്രസ്ഥാനവുമാണ്. "യോനിയുടെ ആത്മഗതങ്ങൾ" (The Vagina Monologues) എന്ന ഈവ് എൻസ്ലറുടെ പ്രസിദ്ധമായ നാടകത്തിൽ നിന്നും പ്രചോദനം ഉൾക്കൊണ്ട് സ്ത്രീകൾക്കെതിരായ അതിക്രമങ്ങൾക്കെതിരെ പ്രവർത്തിക്കുന്ന പ്രസ്ഥാനമാണ് വി-ദിന പ്രസ്ഥാനം. 

"ഉണരുക,നൃത്തംചെയ്യുക,സമരം ചെയ്യുക" എന്ന പേരിൽ ലോകത്തെ ഇരുന്നൂറിൽപ്പരം രാജ്യങ്ങളിൽ ഈ പരിപാടി നടന്നു. പ്രമുഖരായ ആയിരക്കണക്കിന് വനിതാ വ്യക്തിത്വങ്ങളും ആംനെസ്റ്റി ഇന്റർനാഷണൽ പോലുള്ള സംഘനകളും ഈ പരിപാടിയെ പിന്തുണച്ചു. ആട്ടവും പാട്ടും നൃത്തവും ഘോഷയാത്രകളുമായി കേരളത്തിൽ തിരുവനന്തപുരം, കൊച്ചി, കോഴിക്കോട്, കണ്ണൂർ തുടങ്ങിയ കേന്ദ്രങ്ങളിലും വനിതകൾ വൺ ബില്യൺ റൈസിംഗിൽ അണിനിരന്നു. 


</doc>
